\id ACT -- KYU
\ide UTF-8
\rem KYU language in MYMR script transliterated from KALI script
\rem published 2012 (second printing)
\h ပြှဲၤဒၲၤညးဖၳ တၤဟၴၤ
\toc1 ပြှဲၤဒၲၤညးဖၳ တၤဟၴၤ
\mt1 ပြှဲၤဒၲၤညးဖၳ တၤဟၴၤ
\mt2 \sls Acts of the Apostles \sls*
\imt1 တှဲၤဟၴဘဲၤ ရှၴ ဒၲ ညၴး
\ip ပြှဲၤဒၲၤညးဖၳ ဒၲ လီၤပြှဲၤဒၲၤညးဖၳ အၤကၳး ယၴးတၤဟၴၤ နၲုၤမၤ အၤရီၤအၤကူး အီစံး ပျၴၤဟူး န လီၤလၳကၤ ပြဲ။ လီၤယၴး အၤ ရး ဟၴဆိၤလှၲုး ပှၴ အၳး န ယၴၤဆၳူ အၤ ခိးပၤစှဲ ဒၲ ကၤလၳလၲ တၤဟၴၤနၲုၤ, သဲစးဆဲး ဘူၤစဲၤ ဇှၳး ပှၴ အဲၤသီး ကျူ ဖၳတၴး, အၤ ဒၲၤညး ပၤဆီးစၲုလှၲုး ပှၴ အၳး န ယၴၤဆၳူ အၤ တှဲၤသဲကြှံးမီၤလၤ အၤရီၤအၤကူး ရဴ အၤ စထူၤ ဒၲၤညး ဒၲ “ဗှီးယၤရၳဆူၤလၴၤ, ယၳဒၤကှၴ, ဆူၤမၤရီကှၴ ရဴ အၤ ဒၲၤညးပၤဆီး စၲုတှၲု ဒၲ ဟၴၤခၳၤ တၤဒံၤ” (၁:၈) ဖၳတၴး နၲုၤမၤ, လီၤယၴးတၲၤဘၤ အၤတှဲၤရး ဟၴဆိၤလှၲုး ပှၴ အၳး တှဲၤရီၤတှဲၤကူး အၤမှၲုကျှဴ မၤ ယၴးတၤဟၴၤ ဟဴ။ ယၴးမၤ ခြီဖၳ စထူၤ မှၴၤ တှဲၤဖၴူတှဲၤမှၴၤ ဒၲ ယၳဒၤဖၳ တၤဟၴၤ အၤကျဲး ထၲုးရဴ ခြီဖၳ အၤ တှဲၤဇှံတှဲၤညှ ယၴးတၤဟၴၤနၲုၤ, အၤ စထူၤ စၲုနှၲုး လှဴးဟဴ ဒၲ ယၳဒၤဖၳ တၤဟၴၤ အၤကျဲး ဟဴ, ရဴ အၤ အိၤအဲထူၤ န အိၤအဲထူၤ လှဴးဟဴ ဟၴၤခၳၤ တၲၤဘၤ ဟဴ။ ပြှဲၤရးလီၤ သဲဇှံ ဒၴူလှၲုး တှးတှၴၤ ပှၴ ပှိ ပြှဲၤဟၲလီၤ တၤဟၴၤ န ခြီဖၳ ယၴးတၤဟၴၤနၲုၤ, အၤ ကှံရှၴ မှၴၤပၴူကူး ရှိမၴၤ အၤထၴူးအၤကှၴ မှတိၤ, ထၲုးတိၤ ခြီဖၳ အၤ တှဲၤဇှံတှဲၤညှ ယၴးနၲုၤ, အၤ မှၴၤလၲဘးထူၤ ပှၴ လှဴး ပြဲ ယၳဒၤဖၳ တၤဟၴၤ အၤ တှဲၤစဴဘၳၤစဴဘဲး ပြဲ။
\ip အၳး ဒၲၤညး ယၴၤဆၳူ အၤ တှဲၤသဲကြှံးမီၤလၤ ရဴ အၤ လှၲုးစၲုပၤဆီး လှူထူၤ န လှူထူၤ, ထၲုးတိၤ ပြှဲၤဒၲၤညးဖၳ တၤဟၴၤ စၲု မှၴၤအိၤထွှိးထူၤ ပှၴ အၳး ပြှဲၤဇှံအၴၤတှဲၤပျဴမှၳၤ တၤဟၴၤ ယၴးနၲုၤ, လီၤ ယၴးတၲၤဘၤ ရးလှၲုး ပှၴ တှဲၤရီၤတှဲၤကူး အၤ ခးဆၴူခးရှူၤ အၤ ခးလှၴခးဘူၤ သၲုးဖိၤ။ ယၴးသၲုးစၲၤ မၤ ကြူ꤮ မၤအီးတၴးဟၴရဴ, (၁) ယၴၤဆၳူ ကှၤ ကၤထူၤ ထၲုး ဒၲ မှဴခၳၤ ရဴ ခြီဖၳ အၤ တှဲၤစဴဘၳၤစဴဘဲး စထူၤ ဒၳၤထူၤလှူထူၤ ဒၲ ဗှီးယၤရၳဆူၤလၴၤ အၤကၳး။ (၂) အဲၤသီး စၲုလၴး မှၴၤ လှူ ထူၤ တှၲုဒၲ ပၤလၤစၤတဲးကှၴ ရဴ (၃) အဲၤသီး စၲုလၴး မှၴၤ ပျၴၤဟူး တၤဗီးတၤဗှၤ တှၲု လၤဟူး ဒၲ မဲၤဒီၤထၲၤရဲနီယၤ ထၴူးအဴၤဒၳၤ အၤခးဆၴူ ရဴ မှၴၤ စၲုတှၲု လၤဟူး ဒၲ ရှိမၴၤကှၴ။
\ip လီၤပြှဲၤဒၲၤညးဖၳ အၤ တှဲၤဖၴူတှဲၤမှၴၤ ဒၲ အၤ လှၲုးဒၳၤလၲ မၤ မှဟဴ သဲစးဆဲး မှၴၤတှဲၤ ယၴးနၲုၤ ဟဴ။ ဘီ ပွဲၤ ဒၲ အၳး အဲ န ပၴၤတၴၤခဴစၤတၲၤ ဘဲၤ ရဴ အၳး ပွဲၤ ဒၲ ဗှီးယၤရၳဆူၤလၴၤ အၤကၳး နၲုၤတၲၤညၴး အၤခဲးနၲုၤ, သဲစးဆဲး ဘူၤစဲၤ အိၤ န အၤ တၤရၴူးဆိူၤဆဴး ရဴ အၤ ဟူးလှူၤ ဒၲ ပြှဲၤဇှံအၴၤတှဲၤဖၳ နၲုၤတၤဟၴၤ အၤလှိၤ ရဴ လီၤ ယၴးတၲၤဘၤ ဟၴဆိၤ လှဴးပျီး န သဲစးဆဲး ဘူၤစဲၤ ဇှၳးကျူဇှၳးကျိး, ဒၴူဟဲးဒၴူရၴၤ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ န ပြှဲၤဇှံအၴၤတှဲၤပျဴမှၳၤ အၤ ခၳၤကျဴဒၳၤကၤဆၳၤထၳး တၤဟၴၤ။ ခြီဖၳ တၤဟၴၤ အၤ တှဲၤဟၴဆိၤဒၲၤညး တၤဟၴၤ နၲုၤမၤ အၤပြှိၤပြှူး ဆိူၤဆဴး နူၤစဴ။ တှဲၤမှၴၤထွှိးထူၤ အၤနှၴ တၲၤစၲၤ ထၲုး တၲၤစၲၤ ဒၲ လီၤပြှဲၤဒၲၤညးဖၳ အၤကၳး ယၴးတၤဟၴၤ နၲုၤမၤ ပှဲၤ မူထၴူၤ န တှဲၤပြှိၤပြှူး ဆိူၤဆဴး ယၴးတၤဟၴၤနၲုၤ အၤ အိၤ ဒၲ ပြှဲၤဇှံအၴၤညှအၴၤတှဲၤ တၤဟၴၤ အၤ တှဲၤအိၤထွှိးပြှဲၤ တၤဟၴၤ အၤကၳး, န ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ အၤ တှဲၤဘဴသိူဘဴလး နှီ လၳး အၤကၳး ယၴးနၲုၤပြဲ။
\iot တှဲၤဟၴဘဲၤ တၲၤတှိ န တၲၤတှိ
\io1 ဘူၤစဲၤ ယၴၤဆၳူ အၤ တှဲၤမၴၤကူးငှိ ဒၲ ခၴူးလၲ န အၤ တှဲၤအဴလှူၤ။ ၁:၁-၁၄
\io1 ကၤယး ဒၲ အၤ ထူၤ ခၳးယၳဒၤ ခးလှၴ ၁:၁၅-၂၆
\io1 တှဲၤစၲု ဒၲၤညးလှၲုး ပှၴ အၳး ဒၲ ဗှီးယၤရၳဆူၤလၴၤ အၤကၳး ၂:၁-၈:၃
\io1 တှဲၤစၲု ဒၲၤညးလှၲုး ပှၴ အၳး ဒၲ ယၳဒၤကှၴ န ဆူၤမၤရီကှၴ ၈:၄-၁၂:၂၅
\io1 ခၳးပဴလၳ အၤ တှဲၤဖၴူတှဲၤမှၴၤ ၁၃:၁-၂၈:၃၁
\io1 က။ ထၴၤလၴး စၲုမှၴၤ စဴမၤရူၤ အၤ တှဲၤဖၴူတှဲၤမှၴၤ အၤရှၴလၲ တၲၤဖှၲု ၁၃:၁-၁၄:၂၈
\io1 ခ။ အိၤကၳအိၤကူ မူထၴူၤ တှးဆံၤ လၳး ဒၲ ဗှီးယၤရၳဆူၤလၴၤ အၤကၳး ၁၅:၁-၃၅
\io1 ဂ။ စၲု မှၴၤ စဴမၤရူၤ အၤ တှဲၤဖၴူတှဲၤမှၴၤ နၴူးဖှၲုတၲၤဖှၲု ၁၅:၃၆-၁၈:၂၂
\io1 င။ စၲုမှၴၤ စဴမၤရူၤ အၤ တှဲၤဖၴူတှဲၤမှၴၤ သၲုးဖှၲုတၲၤဖှၲု ၁၈:၂၃-၂၁:၁၆
\io1 စ။ အၳး ဒဴအိၤ ခၳးပဴလၳ ဒၲ အၤပှိၤကၳး ဒၲ ဗှီးယၤရၳဆူၤလၴၤ န ဗှီးကဲစၤရီ န ဗှီးရှိမၴၤ တၤဟၴၤ အၤဗှီးကၳး ၂၁:၁၇-၂၈:၃၁
\c 1
\p
\v 1 သရဒၳၤ သဴၤဖီလၳ, စထူၤ ဘီ ဘူၤစဲၤ ယၴၤဆၳူ မှၴၤ စဴမၤရူၤ အၤတှဲၤမှၴၤ နၲုၤတၲၤညၴး ရဴ အၤ တှၲုဒၲ စဴမၤရူၤ အဲကှၤ ကၤထူၤ လၳး နၲုၤတၲၤညၴး အၤရီၤအၤကူး န အၤ တှဲၤအီၤသိူအီၤသူး လှဴး꤮ ပျီး တၤဟၴၤနၲုၤ ဗး ရးမရးဒူး ထၲုးလှဴးဟဴ ဒၲ လီၤ အၤရှၴလၲ နၲုၤတၲၤဘၤ အၤကၳး ဟဴ။
\v 2 ဘီ အၳး အဲကှၤ ကၤထူၤ တူၤဟီ အဲၤ ဒၲ မှဴခၳၤ ဟီတိၤ နၲုၤ, ဒၲ သဲစးဆဲး ဘူၤစဲၤ အၤ တှဲၤပြှိၤတှဲၤပြှူး အၤခၳၤအၤခၴူးရဴ အၤ မၴၤကူး အၤ ပြှဲၤဒၲၤညးဖၳ ဒၲ အၤ နွိထူၤ ထၲုးဟဴ လၳး နၲုၤတၤဟၴၤ န အဲၤသီး ကှံ ဘဲၤ မှၴၤတှဲၤ တၤဟၴၤ အၤရီၤအၤကူး။
\v 3 အၤ ခူသၴူးထၲုး အၤနှၴ ရဴ အၤ အီၤထဴၤထွှိးပြှဲၤ ကှၤခၴူး ဒၲ တှဲၤသၴူး ထၲုးရဴ ဒၲခၴူး အၤညၴး လွှီးဆၴူး အၤကၳးနၲုၤ, အၤ ဒၴူလှၲုး ပှၴ အၤနှၴ န အၤ ခိးပၤစှဲ တၤဟၴၤ အဲဖှၲုလး, ထၲုးရဴ အၤ ဟၴဆိၤဒၲၤညး ပှၴ အဲၤသီး န စဴမၤရူၤ အၤထၴူးအၤကှၴ အၤရီၤအၤကူး။ အၤ ခိးပၤစှဲ တၤဟၴၤ မူထၴူၤ အဲၤ ရဴ အၤသဲပျဴၤ ရၤရၴၤ ပှး လၤဟူး တိၤ။ အဲၤသီး ဇှံအၴၤ ဆးပြှဲညၤစဲး စဴ န အၤ ထွှိးပြှဲၤ မှလၤကိး စဴ။
\v 4 တၲၤဖှၲုခဲး ဘီ အၤ အၴၤအိး တှၲကှၲုး န အၤ ခိးပၤစှဲ ယၴးတၤဟၴၤ အၤခဲးနၲုၤ, အၤ မၴၤကူး အဲၤသီး န, “ထၴၤစၲုကူး တဲး လၤဟူး ဟီ ဒၲ ယၤရၳဆူၤလၴၤ ဗှီးယၴး အၤကၳးနၲုၤ တဲး ဟီမှၴ။ အိၤပှဴတၤဒံၤ လၤဟူး ဘီနၲုၤ တှၲုဒၲ သီး နှီဘဲၤ ဆၴူးဇှၳ ဒၲ ဗး ဟၴဆိၤအိၤနှၴၤ ထၲုးဟဴ သီး န ဗးဖဲး အဴလှူၤ ဒၲ အၤ ကှံ ဒၴူ သီး ပှးနၲုၤ နီ꤮။”
\v 5 ထၲုးတိၤ အၤ ဟၴပှိ အဲၤသီး န, “ခၳးယိးဟၤ ပျွိး ပှၴ အၳး န ထၴူး, မၤနရဴ ညှၴးတူၤတိၤ ပှးနၲုၤ အၳး ကှံ ပျွိး ပှၴ သီး န သဲစးဆဲး ဘူၤစဲၤ ပှး။”
\s1 အၳး အဲကှၤ ကၤထူၤကူး ယၴၤဆၳူ ဒၲ မှဴခၳၤ
\p
\v 6 ဘီ ပြှဲၤဒၲၤညးဖၳ တၤဟၴၤ ဟူး မူထၴူၤ တှးဆံၤ ခၴူးသူ လၳး ဒၲ ယၴၤဆၳူ အိၤ အၤခဲးနၲုၤ, အၤ ဆၳၤဒူး ယၴၤဆၳူ န, “ဘူၤစဲၤ, ခိးညှယၴးမၤ ဆၲုခဲး ဘဲၤဟဴ ဒၲ နှဲၤ ကှံရှၴ ဒၴူကှၤခၴူး ဟဴ အီၤစၤရှၴလၤဖၳ တၤဟၴၤ အၤထၴူးကှၴ နၲုၤ ဟဴ ဟဲး?”
\p
\v 7 ရဴ ယၴၤဆၳူ ဟၴဆံၤ အဲၤသီး န, “တှဲၤဆၲုတှဲၤခဲး န မှဴညၴးမှဴသဲး တၤဟၴၤ နၲုၤမၤ အၤ ထွှိးထူၤဒံၤ န ဖဲး အၤ တၤရၴူးဆိူၤဆဴး ပြဲ။ အၤ ကှံ ထွှိးထူၤ ဘီခဲးတၴး ပှး နၲုၤမၤ, သီး လိၤ သဲညၴး မှတိၤ။
\v 8 မၤနရဴ ဘီ သဲစးဆဲး ဘူၤစဲၤ ဟူးလှူၤဟဴ ဒၲ သီးလှိၤ ပှး အၤခဲးနၲုၤ, သီး ကှံ လၲဘး န တှဲၤဆိူၤတှဲၤဆဴး ပှး ရဴ သီး ကှံ ထွှိးထူၤ ပှၴ ဗး ပြှဲၤခူသဲ တၤဟၴၤ ဒၲ ဗှီးယၤရၳဆူၤလၴၤ အၤကၳး, န ယၳဒၤ တၲၤကှၴ꤮ လှဲး, န ဆူၤမၤရီကှၴ ထၲုးတိၤ အၤ ကှံ တှၲု စဴဒၲ ဟၴၤခၳၤဆီးဘၤ လှဴး စဴ ပှး,” အၤ ဟၴဖၳနၲုၤ။
\p
\v 9 ယၴၤဆၳူ ဟၴဘဲၤ ထၲုးရဴ ဘီ အၤ ခိးပၤစှဲ တၤဟၴၤ တှၳထူၤမူ အဲၤ အၤခဲးနၲုၤ, စဴမၤရူၤ အဲကှၤ ကၤထူၤကူး လၳး ဒၲ မှဴခၳၤ။ အဴလှၲု တၲၤဘၤ ကှၲုးဘီကူး လၳး ရဴ အဲၤသီး မူထၴူၤ ပှး လၳး တိၤ။
\p
\v 10 ဘီ အဲၤသီး တှၳထူၤ ဆိးတၤပှၤ ပး ဒၲ မှဴလှဲး အၤခဲးနၲုၤ, ကၤယးသဲနၴူး ကံးသူနှီ ဟၴူၤစှၤဘၳး ရဴ ဟူးအိၤကၤထဴၤ ထူၤလှၲုးခၴူ ပှၴ ဒၲ အဲၤသီး အၤခးဆၴူ။
\v 11 ရဴ အၤ ဟၴ အဲၤသီး န, “ကဲလၤလီၤဖၳ သီး꤮ သီး စၲု အီၤထဴၤအိၤ တှၳထူၤ လၤဟူး ဒၲ မှဴလှဲး ဘီယၴး မှၴၤတၴး? ယၴၤဆၳူ ဒၲ သီး မူထၴူၤ အၳး အဲကှၤ ကၤထူၤကူး အဲၤ ဒၲ မှဴခၳၤ ယၴးတၲၤပြှဲၤနၲုၤ အၤ ကှံ ဟူးလှူၤ သူ ခၴူးသူ ဖၳ သီး မူထၴူၤ အၤ ကှၤကၤထူၤ ခိးညှယၴးနၲုၤ ပှး။”
\v 12 ထၲုးရဴ အၤ ခိးပၤစှဲ တၤဟၴၤ အိၤ ဒၲ အဴလီဗၤဆိၤခၳၤ ရဴ အၤ ကှၤခၴူး ခၴူးသူ လၤဟူး ဒၲ ဗှီးယၤရၳဆူၤလၴၤ။ ဗှီးယၤရၳဆူၤလၴၤ ယၴးနၲုၤမၤ အၤ အိၤဇၴူၤ န ဆိၤယၴး အၤကျီး ဇှဲၤသၲုးသိူ န ဆၴူသၲုးသိူ ပြဲ။
\v 13 အဲၤသီး ကှၤတှၲု ဒၲ ဗှီးယၤရၳဆူၤလၴၤ အၤကၳး ရဴ အၤ စၲုထူၤနှၲုး ဒၲ ဟီၤ ဒၲ အဲၤသီး လှၴစၲုအိၤကှၲု နှီဒၴူ တၤပျှၲၤတၤပျူဖၳ ယၴးနၲုၤတၲၤမၴး ဒၲ အၤခၳၤနၲုၤ တၲၤတှိ။ ရဴ အဲၤသီး ယၴးတၤဟၴၤမၤ ကြူ꤮ အၳးပၴး ဟၴရဴ ခၳးပၴၤတၤရၳ, ခၳးယိးဟၤ, ခၳးစၴူးမၤစၲၤ, ခၳးအဲၤဒြၳ, ခၳးဖီလီၤပၳၤ, ခၳးသိမ, ခၳးဘၤသဴၤလဴမဲ, ခၳးမသဲ, ဖဲးအၤလၤဖဲ အၤဖၳခၳး ခၳးစၴူးမၤစၲၤ, ခၳးဆီူမိၤ ဒၲ အၤ မှိၤ နှီဒၴူ အၤထၴူးအၤကှၴ ယၴးတၲၤပြှဲၤ န ဖဲးစၴူးမၤစၲၤ အၤဖၳခၳး ခၳးယၳဒၤ သီးတၤဟၴၤ ပြဲ။
\v 14 အဲၤသီး ယၴးတၤဟၴၤနၲုၤ အၤ ဟူး မူထၴူၤ တှးဆံၤ တှးပျဴ တၤမိးမိး န ပြှဲၤမဴၤ ဒၲ အၤရှၲုၤတၤဟၴၤ န ယၴၤဆၳူ အၤမှၲု မှၲုမၤရီ န ယၴၤဆၳူ အၤ ပှၲုပြှဲၤခၳး တၤဟၴၤ ရဴ အဲၤသီး ကွီးစဴဘဲး ရှိလှဴး လၳး ဘီနၲုၤ။
\s1 နွိထူၤ ကၤယး ဒၲ အၤ တိးထူၤ ခၳးယၳဒၤ အၤခးလှၴ
\p
\v 15 တၲၤညၴးခဲးနၲုၤ, ပြှဲၤဇှံအၴၤတှဲၤဖၳ ဒၲ အၤ ဖံၤ꤮ အိၤ အၤပြှဲၤ တၲၤဇှဲၤနၴူးဆၴူး ယၴးနၲုၤ အၤ ဟူး အိၤကၳအိၤကူ လၳး။
\v 16 ရဴ ခၳးပၴၤတၤရၳ အီၤထဴၤဟၴ န, “ပှၲုဗှူ သီး꤮, လီၤစးဆဲး ဟၴအိၤနှၴၤ ထၲုးဟဴ ခၳးယၳဒၤ ဒၲ အၤ ဇှၳး ပှၴ အၳး ကျူ ရဴ အၤ နဴးပှံ အၳး န ယၴၤဆၳူ ယၴး အၤရီၤအၤကူး။ ရဴ သဲစးဆဲး ဘူၤစဲၤ နဴးဟၴဘဲၤ ခွီဒၤဗီၤ န အဲၤရီၤအဲၤကူး ယၴးတၤဟၴၤ နၲုၤမၤ အၤ တိးဘဲၤ လၲထူၤဘးထူၤ နူး ပြဲ။
\v 17 အဲၤ မၤ အၤ အိၤတှၲနဴကှၲုး ဒၲ ပှဲၤ အၤပျဴအၤမှၳၤကၳး တၲၤပြှဲၤ ရဴ အၳး နွိထူၤ ကှၲုး အဲၤ ဒၲ အၤ ကှံ မှၴၤတှၲကှၲုး တှဲၤ န ပှဲၤ။”
\p
\v 18 (ရံး ဒၲ ခၳးယၳဒၤ မှၴၤနှီ ဒၲ တှဲၤမၳးမှူရီၤစှူ အၤကၳး ယၴးနၲုၤ အၤ အီၤပြှီၤ န ပြှဲ တၲၤလှၴ ရဴ အၤ လၤတှးသၴူး ဟဴပှဴဖဲ ဒၴူ ဘီနၲုၤ ရဴ အၤဖှၲုးအၤပြှး တၤဟၴၤ တှးထၴၤ လှဴး။
\v 19 ကၤယး အိၤ ဒၲ ဗှီးယၤရၳဆူၤလၴၤ တၤဟၴၤ နှီဟၲုး လၤဟူး တှဲၤမှၴၤအၤနှၴ ယၴး ရဴ အၤ အဲ လၤဟူး ခးလှၴ ယၴးတၲၤဖိၤ အၤမွှီၤ န အၤငှိ နှီဒံၤ။ ရဴ အဲၤသီး အဲ န “အၤကၴၤလၤဒၤမၤ,” အၤငှိလၤဆ မၤ အၤ ဟၴ န “တှဲၤသွီၤ ကှၴလှခၳၤ”)
\p
\v 20 “အၳး ရးအိၤ ဒၲ လီၤထၳၤသဲထူၤ အၤကၳးနၲုၤ ရဴ အၤ ဟၴ န,
\q1 ‘အၤဟီၤ ကှံ အိၤရှူကူး ဒံၤ ပှး နီ꤮ အၳး ကှံ နှၲုးအိၤ တဲး ဒၲ ဟီၤယၴး အၤကၳးနၲုၤ တၲၤပြှဲၤ꤮ တဲးမှၴ နီ꤮။’\f + \fr 1:20~\ft ထၳၤသဲထူၤ ၆၉:၂၅\f*
\m ထၲုးရဴ အၤ ဟၴပှိ န,
\q1 ‘အၳး ကှံ နှၲုးမှၴၤဒံၤ အၤခးလှၴ တၲၤပြှဲၤ ပှး နီ꤮။’\f + \fr 1:20~\ft ထၳၤသဲထူၤ ၁၀၉:၈\f*
\m
\v 21-22 “ဖၳနၲုၤရဴ ကၤယး တၲၤပြှဲၤပြှဲၤ တိးဘဲၤ နှၲုး အိၤတှၲကှၲုး န ပှဲၤ ရဴ အၤ ကှံ ခူ ကှၲုး အၤသဲ န ဘူၤစဲၤ ယၴၤဆၳူ သၴူးအီၤထဴၤ ထွှိးပြှဲၤ ကှၤခၴူးယၴး အၤရီၤအၤကူး။ ကၤယး ဒၲ ပှဲၤ ကှံရှၴ နွိထူၤ တၤပျၴၤ အဲၤ ယၴးတၲၤပြှဲၤ နၲုၤမၤ, ဘီ ယၴၤဆၳူ စၲုတှၲခဲးတှၲ ကှၲုးပး န ပှဲၤ ဘီ ဟၴၤခၳၤယၴး အၤခဲး, ထၲုးတိၤ စထူၤ ဘီ ခၳးယိးဟၤ ပျွိး ပှၴ အၳး ထၴူး တှၲု ဟူး ဒၲ စဴမၤရူၤ အဲကှၤ ကၤထူၤကူး ဘူၤစဲၤ ယၴၤဆၳူ ဒၲ မှဴခၳၤနၲုၤ, အဲၤ မၤ ဘီနၲုၤခဲး အၤ တိးဘဲၤ မှဒံၤ ကၤယး ဒၲ အၤ အိၤတှၲစၲုတှၲ ကှၲုး န ပှဲၤ ပွှိး꤮ ဖှၲု တၲၤပြှဲၤ,” ခၳးပၴၤတၤရၳ ဟၴ ဖၳနၲုၤ။
\p
\v 23 ရဴ အဲၤသီး ဟၴဆိၤလှၲုးထူၤ ကၤယး သဲနၴူး ဒၲ အၤမွှီၤ န ခၳးစိူစဲ, ကၤယး တၤဟၴၤဟၴၤ အဲ လၳး န ခၳးဘၤစၤဘ (မှတိၤရဴ ခၳးစၲစၤတၳ) န ခၳးမသီ။
\v 24 ထၲုးရဴ အဲၤသီး ကွီးစဴဘဲး လၤဟူး န, “ကၲ꤮ ဘူၤစဲၤ꤮ နှဲၤ သဲညၴး ဒံၤဟဴ ကၤယး သဲပျဴၤ အၤ တှဲၤတၤနှၴၤ တၤဟၴၤ အၤခၳၤအၤခၴူး, ဒၲ ကၤယး ယၴးသဲနၴူး အၤကျဲးနၲုၤ နှဲၤ နွိထူၤ ထၲုးဟဴ အဲၤ ဘီတၴး တၲၤပြှဲၤ,
\v 25 ထၲုးတိၤ ကၤယး ဒၲ နှဲၤ နွိထူၤ ထၲုးဟဴ အဲၤ ယၴးတၲၤပြှဲၤ သူဖၳ အၤ ကှံ ဖၴူနှီ ပြှဲၤဒၲၤညးဖၳ ခၳးယၳဒၤ ဒၲ အၤ ဗီးကူး ကူး အၤ တှဲၤဖၴူတှဲၤမှၴၤ ယၴးတၲၤပြှဲၤ အၤခးလှၴ နၲုၤ, ဒၴူလှၲုးထူၤ ပှၴ ပှဲၤ ခိးညှ။ ခၳးယၳဒၤ မၤ အၤ သၴူးဟဴ ရဴ အၤ စၲု ဒံၤဟဴ ကျူ ဒၲ အၤ တိးကဴၤ စၲု န လၳး နၲုၤဟဴ။”
\v 26 ထၲုးရဴ သူဖၳ အဲၤသီး ကှံ နွိထူၤ ဒၲ ယၴးသဲနၴူး အၤကျဲး တၲၤပြှဲၤ နၲုၤရဴ အဲၤသီး ဘဴ လၤဟူး တှဲၤဘူးဘွီ တၲၤစၲၤ ရဴ အၤ တှးတိး ဒၲ ခၳးမသီ ရဴ အၳး ဆၳၤနှၲုး တှၲကှၲုး အဲၤ ဒၲ ပြှဲၤဒၲၤညးဖၳ ဆၴူတၲၤပြှဲၤ အၤပျဴအၤမှၳၤယၴး အၤကၳး။
\c 2
\s1 သဲစးဆဲး ဘူၤစဲၤ ဟူးလှူၤ
\p
\v 1 ဘီ မှဴညၴး ဒၲ အၳး အဲ န ပၴၤတၴၤခဴစၤတၲၤ\f + \fr 2:1 \ft ပၴၤတၴၤခဴစၤတၲၤ အၤငှိလၤဆ မၤ “မှဴညၴးညှးဆၴူး” မှၴၤတၴးဟၴရဴ အၤတိး ဘီ အၳး မှၴၤ ထၲုးဟဴ တှဲၤစၲုတၤလွိ ပွဲၤ ရဴ အၤ ဘးထူၤ မှဴညၴး ညှးဆၴူး နၲုၤတၲၤညၴး။\f* ဟူးတှၲုဟဴ အၤခဲးနၲုၤ, အဲၤသီး လှဴး꤮ ပျီး ဟူး အိၤပျဴအိၤပျၳၤ ရှိလှဴး လၳး ဒၲ ခးလှၴ တၲၤဖိၤတၲုး။
\v 2 တှဲၤပြှၤရံပြှၤတဲ ထူၤ ခၴူ ဒၲ မှဴလှဲး ရဴ အၤ ပြှၤ သူစဴန ကှၴလၤသဲ လၤလူးဒၳၤ ဟူးနၲုၤရဴ အၤ ဟူးလှူၤ နှၲုး ဒၲ အဲၤသီး အိၤနူးအိၤ နှီဒၴူ ဟီၤနၲုၤ တၲၤမၴး အၤကၳး ရဴ အၤ ပြှၤ လှဴး စဴ ဟီၤတၲၤမၴး စဴ။
\v 3 ထၲုးရဴ အဲၤသီး မူထၴူၤ လၤဟူး မီၤကှူးထူၤ သူန ပျှီၤတၤဟၴၤ ရဴ အၤ လှၳၤဆီးပြှူးစၲု လှဴး ရဴ အၤ စၲု ဘူအိၤ လှဴး ဒၲ အဲၤသီး တၲၤပြှဲၤ ထၲုး တၲၤပြှဲၤ အၤလှိၤ။
\v 4 အဲၤသီး လၲဘး လှဴးပျီး န သဲစးဆဲး ဘူၤစဲၤ ပွှိး꤮ တၲၤပြှဲၤ ရဴ အဲၤသီး ဟၴဘဲၤထၴၤ လှဴး န ငှိခိခၴူၤ ဖၳ သဲစးဆဲး ဘူၤစဲၤ နဴးဟၴဘဲၤ အဲၤသီး နၲုၤတၤဟၴၤ။
\p
\v 5 ဘီနၲုၤအၤခဲး ယၳဒၤဖၳ ဒၲ အၤ ဘၴၤဒၳၤ စဴမၤရူၤ တၤဟၴၤ အိၤ လၤဟူး ဒၲ ထၴူးကှၴ ပွှိးတၲၤကှၴ ရဴ အၤ ဟူး လၤဟူး ဒၲ ဗှီးယၤရၳဆူၤလၴၤ ရဴ အၤ ဟူး အိၤ လၤဟူး ဘီနၲုၤ။
\v 6 ဘီ အၳး နှီဟၲုး တှဲၤပြှၤရံပြှၤတဲ ထူၤယၴး အၤခဲး, ကၤယး တၤဟၴၤ ဟူး အိၤပျဴပျၳၤဖဲၤ တၤဗှၤ လှဴးပျီး ရဴ အဲၤသီး ခၴူသၳၤခၴူသဲ လှဴးပျီး စဴ, မှၴၤတၴးဟၴရဴ ပြှဲၤဇှံအၴၤတှဲၤဖၳ တၤဟၴၤ ဟၴဘဲၤ ငှိ တၤဟၴၤနၲုၤ, လှဴး꤮ ကၤယး ဟူး ဘီနၲုၤ တၤဟၴၤ, တၲၤပြှဲၤ န တၲၤပြှဲၤ နှီဟၲုး နှီဒၴူ လှဴး ဒံၤ န အဲၤသီး အၤငှိ နှီဒံၤ အၤခၳၤအၤခၴူး, အၤ ခၴူသၳၤခၴူသဲ လှဴးပျီး စဴ။
\v 7 ရဴ အဲၤသီး ဟၴ နှီဒၴူ ခၴူးလၳး န, “ကၤယး ဒၲ အၤ ဟၴဘဲၤ တှဲၤ ယၴးတၤဟၴၤ နၲုၤမၤ ကဲလၤလီၤဖၳ ပြဲ ဗးဟၴတိၤ?
\v 8 မၤမှၴၤတၴးရဴ လှဴး꤮ ပှဲၤ ယၴးတၤဟၴၤ စၲုနှီဟၲုး တှၲု လှဴးညၴး အဲၤသီး ဟၴဘဲၤ လှဴး န ပှဲၤ တၲၤပြှဲၤ န တၲၤပြှဲၤ အၤငှိ ဖၳတၴးတၴး?
\v 9 ပှဲၤ ယၴးတၤဟၴၤနၲုၤ, တၤဟၴၤဟၴၤ မၤ ပှၤသီၤယၤဖၳ, မၤဒဲဖၳ, အၴလၴၤဖၳ, မဲၤဆိၤပိၤတၴမီယဖၳ, ယၳဒၤဖၳ, ကၤပၤဒၤကီဖၳ, ပဴၤတၳဖၳ, အၤဆူဖၳ,
\v 10 ဖြၳကီဖၳ, ဖၤဖၳလီၤယၤဖၳ, အီၤစီူဖၳ, လီၤဘူၤဖၳ ဒၲ အၤ အိၤဖံၤ န ဗှီးကၳရၴၤနၴၤ, ရဴ ပှဲၤ ယၴးတၤဟၴၤဟၴၤနၲုၤ အၤ အိၤ ဒၲ ဗှီးရှိမၴၤ ရဴ အၤ ဟူး အိၤလၴး။
\v 11 (ပှဲၤ ယၴးတၤဟၴၤ နၲုၤမၤ တၤဟၴၤဟၴၤ ရဴ ယၳဒၤဖၳ, တၤဟၴၤဟၴၤ ရဴ ယၳဒၤဖၳ မှတိၤ တၤဒၲၤရဴ ပှဲၤ နှၲုးကှၲုး ဒၲ ယၳဒၤဖၳ အၤ တှဲၤစဴဘၳၤစဴဘဲး အၤကၳး။) ကၤယး ဒၲ အၤရှၲုၤ ပှိ တၤဟၴၤ နၲုၤမၤ ကြၴၤတၴၤကျံဖၳ န အၤရၴဘီယဖၳ သီးတၤဟၴၤ။ မၤနရဴ ပှဲၤ ပွှိး꤮ တၲၤပြှဲၤ စၲုနှီဟၲုး တှၲု လှဴး အဲၤသီး ယၴးတၤဟၴၤ ဟၴဆိၤဒၲၤညး စဴမၤရူၤ အၤတှဲၤမှၴၤ တၤကျီခိခၴူၤ တၤဟၴၤ န လှဴး꤮ ပှဲၤ ယၴးတၤဟၴၤ အၤငှိငှိ။”
\v 12 အဲၤသီး ခၴူသၳၤခၴူသဲ လှဴးပျီး စဴ ပွှိး꤮ တၲၤပြှဲၤ ရဴ အၤ တၤနှၴၤပျိး ပှး စဴ လၤဟူး တိၤ, ရဴ အဲၤသီး ဆၳၤဒူး နှီဒၴူ လၤဟူး လၳး န, “တှဲၤ စၲုမှၴၤ ထွှိးထူၤ တှၲု အၤနှၴ ဖၳယၴး မၤ အၤငှိလၤဆ ဟူး ဖၳတၴးတၴး?” အၤ ဟၴ နှီဒၴူ လၳး တၲၤပြှဲၤ န တၲၤပြှဲၤ ဖၳနၲုၤ။
\p
\v 13 မၤနရဴ ကၤယး ဒၲ အၤရှၲုၤ တၤဟၴၤဟၴၤနၲုၤ အၤ ညၴးကြၲုး ပြှဲၤဇှံအၴၤတှဲၤဖၳ ယၴးတၤဟၴၤ ရဴ အၤ ဟၴ လၤဟူး န, “ကၤယး ယၴးတၤဟၴၤ မၤ အၤ အိးမှံၤ လၤဟူး ထၴူးဆီပြှၴ ပြဲ။”
\s1 ခၳးပၴၤတၤရၳ အၤ တှဲၤဟၴဆိၤဒၲၤညး
\p
\v 14 ထၲုးရဴ ခၳးပၴၤတၤရၳ ဒၲ အၤ အီၤထဴၤအိၤ တှၲကှၲုး န ပြှဲၤဒၲၤညးဖၳ ဆၴူတၲၤပြှဲၤ ယၴးတၲၤပြှဲၤနၲုၤ အၤ အဲထိး ဟၴဘဲၤ ဆိူၤ ပှၴ အၳး န, “ပှၲုဗှူ ယၳဒၤဖၳ န ကၤယး အိၤ ဒၲ ဗှီးယၤရၳဆူၤလၴၤ အၤကၳး လှဴး꤮ ပျီး သီး꤮ နှီဒး လၤဟူး! ဗး ကှံ ဟၴဆိၤ ပှၴ သီး တှဲၤထွှိးထူၤ ယၴး အၤငှိလၤဆ။
\v 15 သီး တၤနှၴၤ လၤဟူး န ကၤယး ယၴးတၤဟၴၤ အိးမှံၤထၴူး မၤနရဴ အၤမှတိၤ, မှဴလီး လွှီးသိူတၲၤမံး ဘဲၤ မိပးပြဲ!
\v 16 တှဲၤထွှိးထူၤ ဖၳယၴး တၤဟၴၤ နၲုၤမၤ အၤ ထွှိးထူၤဟဴ ဖၳ ပြှဲၤပြှိၤ စိူၤအၴလၤ ဟၴဆိၤဒၲၤညး အိၤနှၴၤ ထၲုးဟဴ နၲုၤတၤဟၴၤ ပြဲ။
\q1
\v 17 ‘စဴမၤရူၤ ဟၴ န, ယၴးမၤ တှဲၤ ဒၲ ဗး ကှံ နဴးထွှိးထူၤ အဲၤ ဘီ မှဴညၴး ဒၲ ခၴူးတၤဒံၤလၲ ပှး တၤဟၴၤနၲုၤ ဟဴ, ဗး ကှံ ကျှဴးလှူၤ ဗး သဲစးဆဲး ဘူၤစဲၤ ဒၲ ကၤယး ဟၴၤခၳၤဖၳ လှဴး꤮ ပျီး တၤဟၴၤ အၤလှိၤ ပှး꤮, သီး ဖၳမဴၤဖၳခၳး တၤဟၴၤ ကှံ ဟၴဆိၤလှၲုး အိၤနှၴၤ ဗး တှဲၤရီၤတှဲၤကူး တၤဟၴၤ ပှး, သီး ပြှဲၤခၳးဖၳသဲၤ တၤဟၴၤ ကှံ မူထၴူၤလွိ အိၤနှၴၤ ပှး, ရဴ သီး မှၲုပြှဲ တၤဟၴၤ ကှံ အိၤမၴူးမှူလွိ တှဲၤ တၤဟၴၤ ပှး။
\v 18 မှဴညၴးမှဴသဲး ဟူးတှၲုဟဴ ပှး နၲုၤ, ဗး ကှံ ကျှဴးလှူၤ ဗး သဲစးဆဲး ဒၲ ဗးစှံ ပြှဲၤမဴၤပြှဲၤခၳး လှဴး꤮ ပျီး တၤဟၴၤ အၤလှိၤ ပှး ရဴ အဲၤသီး ကှံ ဟၴဆိၤလှၲုး ပှၴ သီး န ဗး တှဲၤရီၤတှဲၤကူး တၤဟၴၤ ပှး။
\v 19 ဗး ကှံ ဒၴူလှၲုး တှဲၤမှၴၤတၤပှၤ ခၴူသၳၤခၴူသဲ တၤဟၴၤ ဒၲ မှဴလှဲး ပှး, ထၲုးတိၤ ဗး ကှံ ဒၴူလှၲုးထူၤ တှဲၤမှၴၤတၤကျီ အၤ တှဲၤမတှဲၤဒူး တၤဟၴၤ ဒၲ ဟၴၤခၳၤ ယၴး ပှးပှး, သွီၤ, န မီၤ, န မီၤခှၲုၤ တၤအဴးထူၤ ကှံ အိၤထူၤ ဒၲ ဟၴၤခၳၤယၴးနၲုၤ ပှး။
\v 20 ဘီ ဘူၤစဲၤ အၤ မှဴညၴးဒၳၤ ဒၲ အၤ လၲဘး န တှဲၤတၤရၴူးဒၳၤ တၤရၴူးထၳး ယၴး ဟူးတှၲု တူၤဟီတိၤ အၤခဲးနၲုၤ, တၤမှဴ ကှံ ခီတၤရှံၤကူး ပှး, ရဴ လဲး ကှံ လှီၤကၤသွီကူး ဖၳ သွီၤနၲုၤ ပှး။
\v 21 ရဴ ဘီနၲုၤအၤခဲး ပှးနၲုၤ ကၤယး ဒၲ အၤ အဲထိးထူၤ ဒၲ ဘူၤစဲၤ အၤ အိၤ တၲၤပြှဲၤပြှဲၤနၲုၤ အၤ ကှံ နှီဘဲၤဒံၤ တှဲၤမှၴၤဆီးပျဲကှၤ ပှး,’\f + \fr 2:21 \ft စိူၤအၴလၤ ၂:၂၈-၃၂\f* ပြှဲၤပြှိၤ စိူၤအၴလၤ ဟၴ ဖၳနၲုၤ။”
\p
\v 22 ရဴ ခၳးပၴၤတၤရၳ ဟၴ ပှိ န, “ဗးခိး အီၤစၤရှၴလၤဖၳ သီး꤮, နှီဒး လၤဟူး ဗး တှဲၤဟၴဘဲၤယၴး! ဘီ ဗှီးနၤစၤရဲဖၳ ယၴၤဆၳူ အိၤတှၲကှၲုး န သီး အၤခဲးနၲုၤ, အၤ ဒၴူလှၲုး အဲထၲုး ပှၴလးဟဴ သီး တှဲၤမှၴၤ တၤကျီခိခၴူၤ တၤဟၴၤ န တှဲၤမှၴၤတၤပှၤ ခၴူသၳၤခၴူသဲ တၤဟၴၤ န တှဲၤမှၴၤ တၤကျီခိခၴူၤ အၤ တှဲၤမတှဲၤဒူး ဒၲ စဴမၤရူၤ ဒၴူပြှိၤဒၴူပြူး လၳး ယၴးနၲုၤတၤဟၴၤ ဟဴ။ ယၴးနၲုၤမၤ အၤ ဒၴူလှၲုးဟဴ န ယၴၤဆၳူ မၤ အၤ အိၤ ဒၲ စဴမၤရူၤ အၤ အိၤဟူး ဖၳနၲုၤ ဟဴ။ အၤ မှၴၤ ပှၴ ထၲုးလှဴးဟဴ တှဲၤမှၴၤ ယၴးတၤဟၴၤ နၲုၤမၤ သီး သဲညၴး ထၲုးဒံၤဟဴ။
\v 23 ဖၳ စဴမၤရူၤ တၤရီၤတၤရူး အိၤနှၴၤ ရဴ အၤ သဲညၴးအိၤနှၴၤ ထၲုးဒံၤဟဴ န အၳး ကှံ ဒၴူ တှးကူး ယၴၤဆၳူ ဒၲ သီး တၤခၳၤကၳး ပှး ရဴ သီး နဴးမှံးသၴူးထူၤ အဲၤ န ကၤယးစှၴူး ကၤယးရီၤစှူ တၤဟၴၤ ဒၲ တိးလူးဟီၤထံၤ အၤလှိၤ ပှး။
\v 24 မၤနရဴ စဴမၤရူၤ မှၴၤထွှိးပြှဲၤ ကှၤခၴူး ခၴူးသူ အဲၤ ဒၲ တှဲၤသၴူး, ရဴ အၤ မှၴၤဆီးပျဲကှၤ လၳး ဒၲ တှဲၤသၴူး အၤ တှဲၤစှၴူးတှဲၤစှံၤ အၤလှဲး, မှၴၤတၴးဟၴရဴ တှဲၤသၴူး အၤမှၲုဖဲး ပှံကျှဴၤမၤစှူ ပှး လၳး တိၤ ဟဴ။
\v 25 ဖှၲုးဒၤဗီၤ ဟၴဆိၤအိၤနှၴၤ ထၲုးဟဴ ခြီ အၤရီၤအၤကူး ရဴ အၤ ဟၴ န,
\q1 ‘ဗး မူထၴူၤ ဘူၤစဲၤ အိၤ ဒၲ ဗး မဲၤသဲၤညၴး ပွှိး꤮ တၲၤဖှၲု စဴ။ စဴမၤရူၤ အိၤ ဒၲ ဗး တၤခၳၤ စဴထွိ တၲၤကၴူး အၤခၳၤအၤခၴူး အၳး မှၴၤပှူမှၴၤဆဲး စှူ ဗး တၲၤစၲၤ꤮ တိၤ။
\v 26 ဖၳနၲုၤရဴ ဗး သဲပျဴၤမှိၤ ပွှိး꤮ တၲၤဖှၲု စဴ, ရဴ ဘီ ဗး ဟၴဘဲၤ အၤခဲး ဗး ဟၴဘဲၤ ဆၲုးဆံ စဴ န တှဲၤသဲကြှံးသဲလှဴး စဴ။ ထၲုးတိၤ ဗး နှၴကျဴ ယၴးနၲုၤဘဲၤဘဲၤ, ဗး အိၤထွှိးပြှဲၤ ဒၲ တှဲၤမူဆံး အၤကၳး ပှး။
\v 27 ဗး သဲကြှံးသဲလှဴး နူၤစဴ, မှၴၤတၴးဟၴရဴ နှဲၤ ဗီးတှးကူး ဗး သဲထွှိးပြှဲၤ ဒၲ လှၲုးကှၴနၴဒဴး တိၤ။ နှဲၤ နဴးသဴးနဴးလဴၤကူး နှဲၤ ကၤယးစးဆဲး ယၴးတၲၤပြှဲၤ ဒၲ လှၲုးကၳး တိၤ။
\v 28 နှဲၤ ဒၴူလှၲုး ထၲုးဟဴ ဗး ကျူ ဒၲ အၤ သၳးစၲု ဗး ဒၲ တှဲၤထွှိးပြှဲၤ နၲုၤတၲၤဘိး ဟဴ, နှဲၤ အိၤကှၲုး န ဗး အၤခၳၤအၤခၴူး ဗး သဲကြှံးသဲလှဴး နူၤစဴ,’\f + \fr 2:28 \ft ထၳၤသဲထူၤ ၁၆:၈-၁၁\f* ဖှၲုးဒၤဗီၤ ဟၴ ဖၳနၲုၤ။”
\p
\v 29 ရဴ ခၳးပၴၤတၤရၳ ဟၴ ခၴူးသူ န, “ဗး ပှၲုဗှူ သီး꤮, ဗး ကှံ ဟၴဆိၤလှၲုး ပှၴ သီး န ပှဲၤဖှၲုးဒၤဗီၤ ဒၲ꤮ ညၴနၳၤ တၲၤပြှဲၤ အၤရီၤအၤကူး။ အဲၤ သၴူး ရဴ အၳး အီၤလှၲု ထၲုးဟဴ လၳး, ရဴ အၤလှၲုးခၳၤနၲုၤ အၤ အိၤ တၤဒံၤ ပး ဘီယၴး တှၲုခိးညှ စဴ။
\v 30 ဖှၲုးဒၤဗီၤ မၤ ပြှဲၤပြှိၤ တၲၤပြှဲၤ။ စဴမၤရူၤ အဴလှူၤ ထၲုးဟဴ လၳး န ဒၲ အၤကျွီးလူး အၤကျဲး တၲၤပြှဲၤနၲုၤ, စဴမၤရူၤ ကှံ နဴးထူၤထွှိး လၳး န ခွီ ဒၲ အဲၤခးလှၴ ယၴးနၲုၤ ပှးနၲုၤ, အၤ သဲညၴး ပြဲ။\f + \fr 2:30 \ft ထၳၤသဲထူၤ ၁၃၂:၁၁\f*
\v 31 ဖှၲုးဒၤဗီၤ မူထၴူၤအိၤနှၴၤ န စဴမၤရူၤ ကှံ မှၴၤတှဲၤ ပှး အၤခၳၤအၤခၴူး အၤ ဟၴဘဲၤ အိၤနှၴၤ ရှၴ ခြီ ဒၲ စဴမၤရူၤ နွိထူၤ အဲၤ န ပြှဲၤမှၴၤဆီးပျဲကှၤ အၳး ယၴးတၲၤပြှဲၤ အၤ တှဲၤသၴူးအီၤထဴၤ ထွှိးပြှဲၤ ကှၤခၴူး အၤရီၤအၤကူး ရဴ အၤ ဟၴ န, စဴမၤရူၤ ဗီးကူး ကူး အဲၤ ဒၲ လှၲုးကှၴနၴဒဴး တိၤ။ ထၲုးတိၤ အၤ နဴးသဴးနဴးလဴၤကူး လၳး တိၤ။\f + \fr 2:31 \ft ထၳၤသဲထူၤ ၁၆:၁၀\f*
\v 32 စဴမၤရူၤ မှၴၤထွှိးပြှဲၤ ကှၤခၴူး ထၲုး ယၴၤဆၳူ ယၴး ဒၲ တှဲၤသၴူး ရဴ လှဴး꤮ ပှဲၤ ယၴးတၤဟၴၤ နၲုၤမၤ ပှဲၤ ထွှိး ပှၴ လၳး ပြှဲၤခူသဲ ဒၲ ပှဲၤ ကှံ ခူလှၲုး ပှၴ အၳး န အၤတှဲၤသၴူး အီၤထဴၤကှၤခၴူး ယၴး အၤရီၤအၤကူး။
\v 33 စဴမၤရူၤ ဘၴၤဒၳၤဘၴၤထၳး ယၴၤဆၳူ ရဴ အၤ ဒူၤအိၤ လၳး ဒၲ အၤတၤခၳၤ စဴထွိ တၲၤကၴူး, ရဴ ဖၳ အၤဖဲး စဴမၤရူၤ အဴလှူၤ ထၲုးဟဴ န အၤ ကှံ ဒၴူ လၳး သဲစးဆဲး နၲုၤ အၤ ဒၴူဟဴ လၳး ဟဴ။ ရဴ ယၴၤဆၳူ ကျှဴးလှူၤလှူလှူၤ ဟဴ တှဲၤ ဒၲ နှဲၤ မူထၴူၤ နှီဟၲုးဟဴ ခိးညှယၴး နၲုၤတၤဟၴၤ ဟဴ။
\v 34 ဖှၲုးဒၤဗီၤ အၤနှၴဘူၤစဲၤ နှီဒံၤ ထူၤ တှၲုဒၲ မှဴခၳၤ တိၤ တၤဒၲၤရဴ အၤ ဟၴ န,
\q1 ‘စဴမၤရူၤ ဟၴ ဗး ဘူၤစဲၤ န, “အိၤနူးအိၤ ဒၲ ဗး တၤခၳၤ စဴထွိ ယၴးတၲၤကၴူး။
\v 35 ရဴ အိၤနူး တှၲုဒၲ ဗး ဒူၤတှး ပြှဲၤ ဒၲ အၤ သဲထၴၤ နှဲၤ ယၴးတၲၤပြှဲၤ ဒၲ နှဲၤ ခၤညၴးလှဲး ဒၲ အၤသူန နှဲၤ ခးဒှၲုၤ လှၴခဲးဟီတှး ယၴးနၲုၤ ပှး,”’\f + \fr 2:35 \ft ထၳၤသဲထူၤ ၁၁၀:၁\f* ဖှၲုးဒၤဗီၤ ဟၴ ဖၳနၲုၤ။
\p
\v 36 “ဖၳနၲုၤ အၤခၳၤအၤခၴူး အီၤစၤရှၴလၤ အၤကျွီးအၤလူး လှဴး꤮ ပျီး သီး꤮ သီး ဘဲၤ သဲညၴး တှးတှၴၤ န ယၴၤဆၳူ ဒၲ သီး မှံးသၴူးထူၤ အဲၤ ဒၲ တိးလူးဟီၤထံၤလှိၤ ယၴးတၲၤပြှဲၤနၲုၤ, စဴမၤရူၤ ဒၴူထွှိးထူၤ ဟဴ လၳး န အဲၤ မၤ ဘူၤစဲၤ မၤ အၤမှမှ, ခြီ မၤ အၤမှမှ ဟဴ,” ခၳးပၴၤတၤရၳ ဟၴ ဖၳနၲုၤ။
\p
\v 37 ဘီ ကၤယး ယၴးတၤဟၴၤ နှီဟၲုး ခၳးပၴၤတၤရၳ ဟၴဆိၤ ပှၴ အဲၤသီး ဖၳယၴး အၤခဲးနၲုၤ, အဲၤသီး သဲပျဴၤဆဲး နူၤစဴ ရဴ အၤ ဟၴကှၤခၴူးဆံၤ ခၳးပၴၤတၤရၳ န ပြှဲၤဒၲၤညးဖၳ ဒၲ အၤရှၲုၤတၤဟၴၤ န, “ပှၲုဗှူ သီး꤮, ကီၤဟၴဖၳနၲုၤရဴ ပှဲၤ တိးဘဲၤ မှၴၤဖၳတၴး?”
\p
\v 38 ခၳးပၴၤတၤရၳ ဟၴ ပှၴ အဲၤသီး န, “သူဖၳ စဴမၤရူၤ ကှံ ပျွိးကူး သီး တှဲၤသံ တၤဟၴၤနၲုၤ ပှူယဲဆူၤလှူၤ လၤဟူး သီးသဲ ပွှိး꤮ တၲၤပြှဲၤ ရဴ ပျွိး လၤဟူး သီးနှၴ န ထၴူး ဒၲ ယၴၤဆၳူခြီ အၤမွှီၤ အၤကၳးနၲုၤ, တံမၤ စဴမၤရူၤ ကှံ ဒၴူ သီး ဆၴူးဇှၳ မှဟဴ သဲစးဆဲး ဘူၤစဲၤ ယၴးနၲုၤ ပှး။
\v 39 စဴမၤရူၤ အၤ တှဲၤအဴလှူၤနှၲုၤလှူၤ ယၴးနၲုၤမၤ, မှ သီးညၴး န သီးကျွီးသီးလူး ဒၲခၴူး တၤဟၴၤ အၤညၴး န, လှဴး꤮ ကၤယး ဒၲ အၤ အိၤ ဒၲ ထၴူးကှၴဇၴူၤ တၤဟၴၤ အၤညၴး န လှဴး꤮ ကၤယး အိၤ ဒၲ စဴမၤရူၤ အဲဟူး လၳး ဒၲ အၤ အိၤ နၲုၤတၤဟၴၤ အၤညၴး ဟဴ။”
\p
\v 40 ခၳးပၴၤတၤရၳ ဟၴရှဴၤ အိၤနှၴၤ အဲၤသီး အဲမံးလး, ထၲုးတိၤ အၤ ဒၴူဟဲးဒၴူရၴၤ အဲၤသီး န, “မှၴၤဆီးပျဲကှၤ လၤဟူး သီးနှၴ န တှဲၤစီၤရူၤ ဒၲ အၤ ကှံရှၴ ဟူးဘဲၤ ကၤယး မၳးမှူရီၤစှူ ယၴးတၲၤထံး နၲုၤတၤဟၴၤ နီ!”
\v 41 ကၤယး ဒၲ အၤ ဇှံအၴၤ ခၳးပၴၤတၤရၳ အၤ တှဲၤဟၴဘဲၤဒၲၤညး ယၴးတၤဟၴၤနၲုၤ အၤ ပျွိးကှၤ လၤဟူး အၤနှၴ န ထၴူး, ရဴ ဘီနၲုၤတၲၤညၴးနၲုၤ, ကၤယး ဇှံကှၤညှကှၤ ရဴ အၤ ကှၤကၤနှၲုး အဲထူၤ ကှၲုး ပှိ အဲၤသီး နၲုၤ, အၤ ဖံၤ꤮ အိၤ အၤပြှဲၤ သၲုးရီ စဴ။
\s1 ပြှဲၤဇှံအၴၤတှဲၤဖၳ တၤဟၴၤ အၤ တှဲၤအိၤထွှိးပြှဲၤ အၤ တှဲၤဘဴသိူခဲခိး ခၴူးလၳး
\p
\v 42 အဲၤသီး ဖၴူနှီ လၤဟူး တှဲၤဆၲုတှဲၤခဲး ဒၲ အၤ ကှံ အီၤသိူ သဲညၴးထူၤနှီ ကှၲုး အၤနှၴ ဒၲ ပြှဲၤဒၲၤညးဖၳ တၤဟၴၤ အၤ အိၤ, ရဴ အဲၤသီး ဘဴသိူခဲခိးနှီ လၳး, အၴၤအိး ရှိလၳး\f + \fr 2:42 \ft ဘီ ပြှဲၤဇှံအၴၤတှဲၤဖၳ တၤဟၴၤ အၴၤအိး ရှိလၳး တှဲၤ အၤခဲးနၲုၤ, အဲၤသီး အၴၤအိး ပှၤတှၲကှၲုး န ဘူၤစဲၤ အၤ တှဲၤအၴၤစးဆဲး မှဴဟၴ ကိးလၴၤ။\f* ရဴ ကွီးစဴဘဲး ရှိလၳး။
\v 43 ပြှဲၤဒၲၤညးဖၳ တၤဟၴၤ မှၴၤလှၲုး တှဲၤတၤပှၤ ခၴူသၳၤခၴူသဲ တၤဟၴၤ န တှဲၤမှၴၤတၤကျီ အၤ တှဲၤမတှဲၤဒူး တၤဟၴၤ အၤခၳၤအၤခၴူး အၳးပွှိး꤮ ပြှဲၤ သဲအီၤဆၴး ဘၴၤဒၳၤဇှံညှ လှဴးပျီး စဴမၤရူၤ စဴ။
\v 44 လှဴး꤮ ပြှဲၤဇှံအၴၤတှဲၤဖၳ တၤဟၴၤနၲုၤ အၤ အိၤတှၲအိၤပျဴ လၳး ရဴ တှဲၤ ဒၲ အၤ အိၤ န အဲၤသီး တၤဟၴၤနၲုၤ, အၤ ဇှၳတှး မှၴၤစွှိ နှီဒၴူ လၳး တၲၤပြှဲၤ န တၲၤပြှဲၤ။
\v 45 အဲၤသီး အီၤဆဲးတှးကူး အၤ အၳၤစဲးတၤဇှဲ န အၤ တှးမှၲုတှးတှဲၤ တၤဟၴၤ ရဴ အၤ မှၴၤစွှိ ပှၴ န ကၤယး ဒၲ အၤ လိၤရံးလိၤထဲး တၤဟၴၤ။
\v 46 အဲၤသီး စၲု အိၤကၳအိၤကူ ရှိလၳး ဒၲ တှဲၤလၳးတူးဟိး ပွှိး꤮ တၲၤညၴး ရဴ အဲၤသီး သဲပျဴၤဆိူၤ ဇှၳအၴၤဇှၳအိး ပှၴ လၳး တၲၤပြှဲၤ န တၲၤပြှဲၤ ရဴ သဲကြှံးသဲလှဴး အၴၤရှိအိးရှိလၳး ဒၲ အဲၤသီး အၤဟီၤဒဴဟီၤဖူး အၤကၳး။
\v 47 အဲၤသီး ထၳၤသဲထူၤ စဴမၤရူၤ ရဴ အၳးပွှိး꤮ ပြှဲၤ သဲပျဴၤ အိၤကှၲုး အဲၤသီး။ ဘူၤစဲၤ ဘၴၤပျဴ အဲထူၤ ပှၴ အဲၤသီး ကၤယး ဒၲ အၤ နှီဘဲၤ တှဲၤမှၴၤဆီးပျဲကှၤ တၤဟၴၤ ဒၲ အဲၤသီး ပြှဲၤဇှံအၴၤတှဲၤပျဴမှၳၤ အၤကၳး ပွှိး꤮ တၲၤညၴး စဴ။
\c 3
\s1 ခၳးပၴၤတၤရၳ န ခၳးယိးဟၤ ဇၤဆီးမှၴ ကၤယး ခးဒှၲုၤဒ တၲၤပြှဲၤ
\p
\v 1 ဘဲၤတၲၤညၴး ဘီ မှဴဟၴလှူၤ သၲုးမံး, အၳး တိး ကွီးစဴဘဲး အၤဆၲုခဲးနၲုၤ, ခၳးပၴၤတၤရၳ န ခၳးယိးဟၤ စၲုထူၤ လၤဟူး ဒၲ တှဲၤလၳးတူးဟိး။
\v 2 ရဴ အၳး စှဴးဟူး ကၤယး ခးဒှၲုၤဒ ဒၲ အၤ မှၲုဟဴကၳး တၲၤပြှဲၤ ရဴ အၳး ဟူး ဒူၤအိၤ အဲၤ ဘီ တှဲၤလၳးတူးဟိး ကၤဒး အၤခးဆၴူ နၲုၤ။ ကၤဒး ယၴးနၲုၤ အၳး အဲ အဲၤ န “ကၤဒးတွှိ။” သူဖၳ အၤ ကှံ ကွီးနှီကှၲုး ရံး ဒၲ ကၤယး ဟူးနှၲုး ဒၲ တှဲၤလၳးတူး ဟိးကၳး နၲုၤတၤဟၴၤ အၤအိၤ ရဴ ပွှိးညၴးညၴး အၳး စှဴးဟူး ဒူၤအိၤ လၳး ဘီနၲုၤ။
\v 3 ဘီ အၤ မူထၴူၤ ခၳးပၴၤတၤရၳ န ခၳးယိးဟၤ ကှံရှၴ နှၲုး ဒၲ တှဲၤလၳးတူး ဟိးကၳး အၤခဲးနၲုၤ, အၤ ကွီးသဲဇှဴၤ အဲၤသီး ဒၲ အၤ ကှံ ဒၴူ ပှၴ လၳး တှဲၤ တၲၤစၲၤစၲၤ။
\v 4 ရဴ အဲၤသီး မူတှး လၳး ရဴ ခၳးပၴၤတၤရၳ ဟၴ လၳး န, “မူစၲုတိး ဒၲ ပှဲၤအိၤယၴး!”
\v 5 ရဴ အၤ ကှံရှၴ နှီဘဲၤ တှဲၤ တၲၤစၲၤစၲၤ ကိးလၴၤ အၤ တၤနှၴၤ ရဴ အၤ မူစၲုတိး ခၳးပၴၤတၤရၳ န ခၳးယိးဟၤ။
\p
\v 6 မၤနရဴ ခၳးပၴၤတၤရၳ ဟၴ လၳး န, “ဗးရံးဗးထဲး အိၤ တၲၤမၴူ꤮ တိၤ, မၤနရဴ တှဲၤ ဒၲ အၤ အိၤ န ဗး ယၴးနၲုၤ, ဗး ကှံ ဒၴူ နှဲၤ။ ဒၲ ဗှီးနၤစၤရဲဖၳ ယၴၤဆၳူခြီ ဒၲ အၤမွှီၤ အိၤ န တှဲၤပြှိၤပြှူး ဆိူၤဆဴး ယၴးတၲၤပြှဲၤ ခၳၤခၴူးရဴ ဗး ဟၴ နှဲၤ, ကၤထဴၤ စၲုမဴး!”
\v 7 အၤ ဟၴထၲုး ဖၳနၲုၤရဴ အၤ ပှံ လၳးတၤခၳၤ စဴထွိ ရဴ အၤ စွီၤကၤထဴၤ လၳးလၳး န တၲၤဖှၲုတၲုး အၤ ခးဒှၲုၤလဲၤ, အၤခးဒှၲုၤ ဆၴူးဒၴူၤ န အၤခးဒှၲုၤ မဲၤသဲၤပျဴၤ တၤဟၴၤ အၤ ဆိူၤထူၤဆဴးထူၤ လှဴးပျီး စဴ။
\v 8 ရဴ အၤ ပှကၤထဴၤ ရဴ အၤ ကၤထဴၤ စၲုကှၤစၲုဟူး ထၲုးရဴ အၤ စၲုနှၲုး ရှိကှၲုး န အဲၤသီး ဒၲ တှဲၤလၳးတူးဟိး အၤကၳး ရဴ အၤ စၲုကှၤစၲုဟူး, ပှအီၤဆၴူၤအီၤပြံ ရဴ ထၳၤသဲထူၤ စဴမၤရူၤ။
\v 9 လှဴး꤮ ကၤယး အိၤ ဘီနၲုၤ တၤဟၴၤ မူထၴူၤ လှဴး အၤ စၲုစှူ ယၴးနၲုၤ န အၤ တှဲၤအီၤရိးထၳၤသဲထူၤ စဴမၤရူၤ ယၴးနၲုၤ တၤဟၴၤ။
\v 10 ရဴ အဲၤသီး တိးမၤနှီ လၤဟူး လၳး န အဲၤ မၤ ကၤယး အိၤနူးကွီးအၴၤ အၳးရံး ဘီ တှဲၤလၳးတူးဟိး ကၤဒးတွှိ ခးဆၴူ နၲုၤတၲၤပြှဲၤ ပြဲ။ ဒၲ အၤ စၲုစှူ ခၴူးသူ ဖၳယၴး အၤခၳၤအၤခၴူး အဲၤသီး ခၴူသၳၤခၴူသဲ လှဴးပျီး စဴ ပွှိး꤮ တၲၤပြှဲၤ စဴ။
\s1 ခၳးပၴၤတၤရၳ အၤ တှဲၤဟၴဆိၤဒၲၤညး ဒၲ တှဲၤလၳးတူး ဟိးကၳး
\p
\v 11 ဘီ ကၤယး ယၴးတၲၤပြှဲၤ ပှံမၤ တၤကျၲ နှီဒၴူ ခၳးပၴၤတၤရၳ န ခၳးယိးဟၤ ဘီ ခးလှၴ တၲၤဖိၤ ဒၲ အၳး အဲ န ခၳးဆဴၤလၤမိၤ ဟီၤလကံၤ အၤခဲးနၲုၤ, ကၤယး ဘီနၲုၤ တၤဟၴၤ ခၴူသၳၤခၴူသဲ ရဴ ကျူၤဟူး လၤဟူး ဒၲ အဲၤသီး အၤ အိၤ။
\v 12 ခၳးပၴၤတၤရၳ မူထၴူၤ အဲၤသီး ရဴ အၤ ဟၴ အဲၤသီး န, “ဗး ခိးဘဴသိူ အီၤစၤရှၴလၤဖၳ သီး꤮ သီး စၲု ခၴူသၳၤခၴူသဲ လၤဟူး တှဲၤမှၴၤ ယၴးတၲၤစၲၤ အၤလှၴ မှၴၤတၴး? သီး စၲု မူအိၤတှူ တှၲု လှဴး ပှဲၤ မှၴၤတၴး? ကၤယး ယၴးတၲၤပြှဲၤ စၲုစှူ ယၴးနၲုၤမၤ သီး တၤနှၴၤ လၤဟူး န ပှဲၤ မှၴၤ ပှၴ အဲၤ န ပှဲၤ တှဲၤပြှိၤတှဲၤပြှူး နၲုၤ ဟဲး? သီး တၤနှၴၤ လၤဟူး န မၤ ကၤယး စးဆဲးဖၳ တၤဟၴၤ အၤခၳၤအၤခၴူး ဖၳနၲုၤ ဟဲး?
\v 13 ဖဲးအၤဘြှၤဟၤ, ဖဲးအှစဲ န ဖဲးယၤကိၤ တၤဟၴၤ အၤ စဴမၤရူၤ န ပှဲၤ မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ အၤ စဴမၤရူၤ ဒၴူလှၲုး ထူၤဟဴ အၤ တှဲၤလီးတှဲၤတၤခဲး န အၤလၳၤလၴ ယၴၤဆၳူ ယၴးနၲုၤ ဟဴ။ မၤနရဴ သီး ဒၴူတှးကူး အဲၤ ဒၲ ကၤယး ထွှိးဒၳၤထွှိးခၳၤ တၤဟၴၤ အၤ တၤခၳၤကၳး ရဴ ဘီ ခွီပီလ စီၤရူၤ ထၲုးဟဴ ဒၲ အၤ ကှံ ပျွိးထၴၤကူး လၳး အၤခဲးနၲုၤ, သီး စှၳးကှၲုး လၳး တိၤ။ ဒၲ ခွီ ယၴးတၲၤပြှဲၤ အၤ မဲၤသဲၤညၴးနၲုၤ, သီး ထၴဆံၤ တၤပှၤ စဴ အၳး စဴ။\f + \fr 3:13 \ft ထၴၤကှၤ ၃:၆, ၁၅\f*
\v 14 အဲၤ မၤ ကၤယးစးဆဲး, ကၤယးစဴကၤယးတှၴၤ တၲၤပြှဲၤ တၤဒၲၤရဴ သီး ဗီးကူး အဲၤ။ သီး ကွီး ခွီပီလ န, ‘ခူသဲဒိး ရဴ ပျွိးထၴၤ ပှၴ ပှဲၤ ကၤယး ဒၲ အၤ မှၴၤသၴူး အၳး နၲုၤတၲၤပြှဲၤ။’
\v 15 သီး မှၴၤသၴူးကူးဟဴ ကၤယး ဒၲ အၤ ဒၴူ အၳး သဲထွှိးပြှဲၤ ယၴးနၲုၤ တၲၤပြှဲၤ ဟဴ, မၤနရဴ စဴမၤရူၤ မှၴၤထွှိးပြှဲၤ ကှၤခၴူး ခၴူးသူ အဲၤ ဒၲ တှဲၤသၴူး ဟဴ, ရဴ တှဲၤထွှိးထူၤအၤနှၴ ဖၳယၴး နၲုၤမၤ ပှဲၤ မူထၴူၤ စဴ ဟဴ န ပှဲၤနှၴ ဟဴ။
\v 16 သီး မူထၴူၤသဲညၴးဟဴ န ကၤယး ခးဒှၲုၤဒ ယၴးတၲၤပြှဲၤ နၲုၤမၤ မှဒၲ အၤ ဇှံအၴၤ ယၴၤဆၳူ အၤမွှီၤ အၤခၳၤအၤခၴူးရဴ အၤ ရူကှၤခၴူး ပြဲ။ ပှဲၤ သဲညၴး န ယၴးနၲုၤမၤ မှ ဒၲ အဲၤ ဇှံအၴၤ ယၴၤဆၳူ အၤခၳၤအၤခၴူး, ယၴၤဆၳူ မှၴၤရူ လှဴးလှတၤကျီၤ လှဴး စဴ လၳး ဖၳ သီး လှဴး꤮ ပျီး မူထၴူၤ လှဴးဒံၤဟဴ ခိးညှ ယၴးနၲုၤဟဴ။
\p
\v 17 ပှၲုဗှူ သီး꤮, ခိးညှရဴ, သီး န သီး ခၳၤကျဴခၳၤကျူး မှၴၤသၴူး ယၴၤဆၳူ နၲုၤမၤ, သီး ယိး သဲညၴး အၤငှိလၤဆ တိၤ အၤခၳၤအၤခၴူးရဴ သီး မှၴၤ အဲၤ ပြဲ။
\v 18 စဴမၤရူၤ ဟၴအိၤနှၴၤ ထၲုးလှဴးဟဴ အၤငှိ န ပြှဲၤပြှိၤ တၤဟၴၤ လှဴး꤮ ပျီး ဟဴ။ ရဴ အၤ ဟၴအိၤနှၴၤ ပှၴ အဲၤသီး န ခြီ ဘဲၤ ခူဘဲၤ နူး တှဲၤစှၴူးတှဲၤစှံၤ ပှး။ ရဴ အၤ လၲထူၤဘးထူၤ ဟဴ ဖၳ အၤ ဟၴ ယၴးနၲုၤ ဟဴ။
\v 19 သူဖၳ စဴမၤရူၤ ကှံ ပျွိးကူး သီး တှဲၤသံနၲုၤ ရဴ, ပှူယဲဆူၤလှူၤ လၤဟူး သီးသဲ ရဴ တၤကျၴူ ကှၤခၴူး ခၴူးသူ လၤဟူး ဒၲ စဴမၤရူၤ အၤ အိၤ။ သီး ကီၤ မှၴၤဖၳနၲုၤ ဟၴရဴ ဆၴူ꤮ ဆၲုခဲးတိး ဆၲုခဲးဘဲၤ ဟဴ ပှးနၲုၤ ဘူၤစဲၤ စဴမၤရူၤ ကှံ ဒၴူဟဲးဒၴူရၴၤ ခၴူး သီး ပှး။
\v 20 ရဴ အၤ ကှံ နဴးဟူးလှူၤ ပှၴ သီး ယၴၤဆၳူ မှဒံၤ မၴၤဆီယၤ ဒၲ စဴမၤရူၤ နွိထူၤ ပှၴ ထၲုးဟဴ ဒၲ သီးညၴး ယၴးနၲုၤ တၲၤပြှဲၤ ပှး။
\v 21 “ဖၳ စဴမၤရူၤ ဒၴူ သဲညၴးအိၤနှၴၤ ထၲုးဒံၤဟဴ န ပြှဲၤပြှိၤ စးဆဲး မၳ꤮ နၳၤခဲး တၤဟၴၤ န ယၴၤဆၳူ ယၴးနၲုၤ အၤ တိးဘဲၤ အိၤ ဒၲ မှဴခၳၤ တှၲုဒၲ ဘူၤစဲၤ စဴမၤရူၤ မှၴၤသဲး ကှၤခၴူး လှဴးဟဴ တှဲၤပွှိး꤮ တၲၤစၲၤ အၤခဲးနၲုၤ ပှး။
\v 22 မှၴၤတၴးဟၴရဴ ခၳးမဴစဲ ဟၴ န, ‘ဖၳ စဴမၤရူၤ နဴးဟူး ဗး နၲုၤ, အၤ ကှံ နဴးဟူး ပြှဲၤပြှိၤ ဒၲ သီး မၴူးစၲၤကျဲး တၲၤပြှဲၤ ပှး ရဴ သီး တိးဘဲၤ နှီဒး စဴ အၤငှိ ပွှိး꤮ တၲၤမံး စဴ ပှး။\f + \fr 3:22 \ft ဒၲၤညး ၁၈:၁၅-၁၆\f*
\v 23 ကၤယး ဒၲ အၤ နှီဒးစှၳးအၴၤ ကှၲုး ပြှဲၤပြှိၤ နၲုၤတၲၤပြှဲၤ အၤလှးအၤငှိ တိၤ တၤဟၴၤနၲုၤ, စဴမၤရူၤ ကှံ ဒူၤတၤဖးကူး အဲၤသီး န စဴမၤရူၤ အၤဖၳအၤလှၴူၤ ခးလှၴ ပှး, ထၲုးတိၤ အၤ ကှံ မှၴၤပၴူကူး အဲၤသီး ပှး။’\f + \fr 3:23 \ft ဒၲၤညး ၁၈:၁၉, စဴဘၳၤစဴဘဲး ၂၃:၂၉\f*
\p
\v 24 “စထူၤ ဒၲ ခၳးစဲမီၤယၲၤ ထံးခဲး တှၲုဒၲ လှဴး꤮ ပြှဲၤပြှိၤ ဒၲ အၤ ဟၴဆိၤဒၲၤညး စဴမၤရူၤ အၤရီၤအၤကူး ဒၲ ခၴူး တၤဟၴၤ အၤထံးခဲးနၲုၤ, အၤ ဟၴဆိၤအိၤနှၴၤ ထၲုး လှဴး ဟဴ တှဲၤ ဒၲ အၤ ကှံ ထွှိးထူၤ ထံးခဲး ခိးညှခဲး ယၴးတၤဟၴၤ အၤရီၤအၤကူး ဟဴ။
\v 25 စဴမၤရူၤ အၤ တှဲၤအဴလှူၤနှၲုၤလှူၤ ဒၲ အၤ နဴးဒၴူလှၲုးတှး ဒီးတံ ပြှဲၤပြှိၤ သီး တၤဟၴၤ နၲုၤမၤ သီးညၴး ဟဴ။ ထၲုးတိၤ စဴမၤရူၤ အၲးလှူၤ ထၲုးဟဴ န သီး မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ နၲုး꤮ မၤ သီးညၴး အိၤတှၲကှၲုး ဟဴဟဴ။ ဖၳ စဴမၤရူၤ ဟၴဆိၤအိၤနှၴၤ ထၲုးဟဴ ဖဲးအၤဘြှၤဟၤ န, ‘ဗး ကှံ ဆဴးရီၤ ဒီးတံ လှဴး ဟၴၤခၳၤဖၳ ယၴးတၤဟၴၤ လှဴး꤮ ပျီး န နှဲၤ ကျွီးလူး ကၤလှူၤ နၲုၤတၲၤပြှဲၤ အၤခၴူး ပှး။’\f + \fr 3:25 \ft ဟၴၤခၳၤထွှိးလၳ ၂၂:၁၈, ၂၆:၄\f*
\v 26 သူဖၳ စဴမၤရူၤ ကှံ ဆဴးရီၤ သီး နၲုၤ အၤ နွိထူၤ အၤလၳၤလၴ ယၴၤဆၳူ ရဴ အၤ နဴးဟူး ရှၴ ပှၴ ဒၲ သီး အိၤ ဟဴ။ သူဖၳ သီး ကှံ ဗီးကူး ကူး သီး တှဲၤမၳးမှူရီၤစှူ တၤဟၴၤ အၤညၴးနၲုၤ, တှဲၤဆဴးရီၤယၴး ကှံ မှၴၤစွှိ သီး ပှး။”
\c 4
\s1 အၳး ဒဴတှး ခၳးပၴၤတၤရၳ န ခၳးယိးဟၤ ဒၲ အၤပှိၤကၳး
\p
\v 1 ဘီ ခၳးပၴၤတၤရၳ န ခၳးယိးဟၤ ဟၴဘဲၤပး န ကၤယး ယၴးတၤဟၴၤ အၤခဲးနၲုၤ, ပြှဲၤလၳးတူးတှဲၤ တၤဟၴၤ န ပြှဲၤအိၤပှဴ တှဲၤလၳးတူးဟိး ခၳၤကျဴ တၲၤပြှဲၤ န စၤဒၳကဲဖၳ တၤဟၴၤ ဟူးတှၲု လၤဟူး။
\v 2 ပြှဲၤဒၲၤညးဖၳ ယၴးသဲနၴူး အီၤသိူအီၤသူး ပှၴ အၳး န ယၴၤဆၳူ ထွှိးပြှဲၤ ကှၤခၴူး ဒၲ တှဲၤသၴူး ရဴ အၤ ဇှၳးလှၲုးပျိး ပှၴ လှဴး အၳး န ကၤယးသၴူး တၤဟၴၤ ကှံ ထွှိးပြှဲၤ ကှၤခၴူး သူကှၲုးဖၳ ယၴးနၲုၤ ပှး အၤခၳၤအၤခၴူး, အဲၤသီး နၲုၤတၤဟၴၤ သဲပျဴၤဒၳၤ ကၤယး နၲုၤသဲနၴူး။
\v 3 ရဴ အဲၤသီး ပှံ ပြှဲၤဒၲၤညးဖၳ ယၴးသဲနၴူး ရဴ အၤ ဒဴတှး အဲၤသီး ဒၲ အၤပှိၤကၳး။ အၤ ပှံ အဲၤသီး အၤခဲးနၲုၤ, ယိး မှဴဟၴလးဟဴ အၤခၳၤအၤခၴူး အၤ ဒဴအိၤ တှၲု အဲၤသီး ဒၲ မှဴလီး။
\v 4 မၤနရဴ ကၤယး ဒၲ အၤ နှီဟၲုး အဲၤသီး တှဲၤဒၲၤညး ယၴးတၤဟၴၤနၲုၤ, အၤ ဇှံအၴၤညှအၴၤကှၤ အဲလး ယၴၤဆၳူ။ ဒူ ဆၲုးဆံ ပြဲ ပြှဲၤခၳးဒၳၤ ဒၲ အၤ ဇှံအၴၤ ယၴၤဆၳူ တၤဟၴၤနၲုၤ အၤ ဖံၤ꤮ အိၤ စဴ ညှးရီ စဴ။
\p
\v 5 အၤ ပှံထၲုး အဲၤသီး အၤနိၤတၲၤညၴးနၲုၤ ယၳဒၤဖၳ အၤ ခၳၤကျဴဒၳၤ တၤဟၴၤ န မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး တၤဟၴၤ န ပြှဲၤအီၤသိူ တှဲၤသိူတှဲၤသူၤ အၤသရ တၤဟၴၤ ဟူး အိၤကၳ တှးဆံၤတှးပျဴ ခၴူးလၳး ဒၲ ဗှီးယၤရၳဆူၤလၴၤ အၤကၳး။
\v 6 အဲၤသီး ဟူး အိၤကၳ မူထၴူၤဆံၤ န ဖဲးကၤယၤဖ, ခၳးယိးဟၤ, ခၳးအၤလဲစၤဒြၳ, ပြှဲၤလၳးတူး ခၳၤကျဴဒၳၤလၲ ဖဲးအၤန န ကၤယး အၤရှၲုၤ ဒၲ အၤကျွီးအၤလူး န ပြှဲၤလၳးတူး ခၳၤကျဴဒၳၤလၲ နၲုၤတၲၤပြှဲၤ တၤဟၴၤ။
\v 7 အဲၤသီး နဴးကၤထဴၤ ပြှဲၤဒၲၤညးဖၳ ယၴးသဲနၴူး ဒၲ အဲၤသီး မဲၤသဲၤညၴး ရဴ အၤ ဆၳၤဒူး အဲၤသီး န, “သီး မှၴၤရူ ကှၤခၴူး ခၴူးသူ ကၤယး ခးဒှၲုၤဒ နၲုၤတၲၤပြှဲၤ ဖၳတၴး? သီး မှၴၤဖၳယၴး နၲုၤမၤ သီး မှၴၤ န အၳးပၴး အၤ တှဲၤပြှိၤတှဲၤပြှူး ပၴး? မှတိၤရဴ သီး စၲု နဴးအၴၤ အၳးပၴး အၤမွှီၤ ပၴး?”
\p
\v 8 ခၳးပၴၤတၤရၳ လၲဘးထူၤ န သဲစးဆဲး ဘူၤစဲၤ ရဴ အၤ ဟၴဆံၤ အဲၤသီး န, “ပြှဲၤထွှိးဒၳၤထွှိးထၳး သီး꤮ န မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး သီး꤮
\v 9 ဒၲ ပှဲၤ မှၴၤရူ ကှၤခၴူး ကၤယး ခးဒှၲုၤဒ ယၴးတၲၤညၴး တၲၤပြှဲၤ အၤခၳၤအၤခၴူး သီးစှၴၤ သီးဆၳၤဒူး ပှဲၤ ဖၳနၲုၤ ဟဲး? ပှဲၤ ဇၤလၤမှၴကှၤ လၳး ဖၳတၴး နၲုၤမၤ သီး သဲဇှံ သဲညၴး ဟဲး?
\v 10 လှဴး꤮ သီး ယၴးတၤဟၴၤ ဘဲၤဘဲၤ, အီၤစၤရှၴလၤ အၤကျွီးအၤလူး လှဴး꤮ ပျီး ဘဲၤဘဲၤ, အၤ တိး သဲညၴး လၤဟူး န ကၤယး ခးဒှၲုၤဒ ယၴးတၲၤပြှဲၤ အီၤထဴၤစၲုစှူ ရူကှၤခၴူး ခၴူးသူ ဒၲ သီး မဲၤသဲၤညၴး ခိးညှယၴး နၲုၤမၤ မှဒၲ ဗှီးနၤစၤရဲဖၳ ယၴၤဆၳူခြီ အၤမွှီၤ အၤ တှဲၤပြှိၤတှဲၤပြှူး အၤခၳၤအၤခၴူး ပြဲ။ ယၴၤဆၳူခြီ မၤ သီး မှံးသၴူးထူၤ အဲၤ ဒၲ တိးလူးဟီၤထံၤလှိၤ နၲုၤတၲၤပြှဲၤ ဟဴ, မၤနရဴ စဴမၤရူၤ မှၴၤထွှိးပြှဲၤ ကှၤခၴူး ခၴူးသူ အဲၤ ဒၲ တှဲၤသၴူး ဟဴ။
\v 11 ယၴၤဆၳူ မၤ,
\q1 ‘အၤ သူန လှဴ တၲၤမၴး ဒၲ သီး ဘူထူၤ ဟီၤ ရဴ သီး တှကူး အဲၤ မၤနရဴ ဒၲခၴူးနၲုၤ အၤ ထွှိးထူၤ လှဴ ဒၲ အၳး နဴးအၴၤ အဲၤ ဒၲ ဟီၤနှ ဒၲ အၤ လိၤဒၳၤလၲ အၳး တၲၤမၴး။’\f + \fr 4:11 \ft ထၳၤသဲထူၤ ၁၁၈:၂၂\f*
\m
\v 12 ကၤယး ဒၲ အၤ မှၴၤဆီးပျဲကှၤ စှူ ပှဲၤ မၤ တံပြဲ ယၴၤဆၳူ တၲၤပြှဲၤ ပြဲ။ ကၤယး အၤရှၲုၤ ဒၲ စဴမၤရူၤ ဒၴူ အဲၤသီး န အၤ ကှံ မှၴၤဆီးပျဲကှၤ ပှဲၤ အၤညၴးနၲုၤ, ဒၲ ဟၴၤခၳၤ ယၴးတၲၤဘၤ လှဴး စဴ နၲုၤ အၤ အိၤ တၲၤပြှဲၤ꤮ တိၤ။”
\p
\v 13 ယၳဒၤဖၳ ဒၲ အၤ ထွှိးဒၳၤထွှိးထၳး တၤဟၴၤနၲုၤ, အၤ မူထၴူၤ န ခၳးပၴၤတၤရၳ န ခၳးယိးဟၤ သဲပျဴၤခံးဟး ရဴ အၤ သဲညၴး န အဲၤသီး မၤ ကၤယး စှူလီၤစှူလး မှတိၤ ထၲုးတိၤ အဲၤသီး မၤ ကၤယး မှဴဟၴမှဴလီးဖၳ ပြဲ တၤဟၴၤ အၤခၳၤအၤခၴူး, အၤ ခၴူသၳၤခၴူသဲ လၤဟူး စဴ။ ထၲုးတိၤ အဲၤသီး သဲညၴး ပှိ န ခၳးပၴၤတၤရၳ န ခၳးယိးဟၤ မၤ ကၤယး ဒၲ အၤ ကြွိးဘဴသိူ ကှၲုး န ယၴၤဆၳူ တၤဟၴၤ။
\v 14 မၤနရဴ အဲၤသီး မူထၴူၤ န ကၤယး ဒၲ အၤခးဒှၲုၤ ရူကှၤခၴူး နၲုၤတၲၤပြှဲၤ ကၤထဴၤ အိၤ ဘီ ခၳးပၴၤတၤရၳ န ခၳးယိးဟၤ အၤခးဆၴူ အၤခၳၤအၤခၴူး အဲၤသီး ဟၴစှူ ပှး တၲၤစၲၤ꤮ တိၤ။
\v 15 ထၲုးရဴ အဲၤသီး နဴးထၴၤစၲု တးဖးကူး ခၳးပၴၤတၤရၳ န ခၳးယိးဟၤ ဒၲ ပြှဲၤဇှံအၴၤတှဲၤပျဴမှၳၤ ဟီၤဒဴကျဴး ရဴ အဲၤသီး နၲုၤတၤဟၴၤ အိၤကၳအိၤကူကူး တံ ဒၴူဒံၤ လၳး။
\v 16 အဲၤသီး ဆၳၤဒူး နှီဒၴူလၳး န, “ပှဲၤ တိးဘဲၤ မှၴၤ အဲၤသီး ဖၳတၴး? အဲၤသီး မှၴၤထွှိးထူၤ တှဲၤတၤကျီခိခၴူၤ ယၴးတၤဟၴၤနၲုၤ လှဴး꤮ ကၤယး အိၤ ဒၲ ဗှီးယၤရၳဆူၤလၴၤ အၤကၳး ယၴးတၤဟၴၤ သဲညၴး လှဴးပျီး ဟဴ အၤခၳၤအၤခၴူး ပှဲၤ ကှံ ဟၴ န အၤမှတိၤ နၲုၤ အၤ နှီပှးတိၤ ဟဴ။
\v 17 မၤနရဴ, သူဖၳ တှဲၤရီၤတှဲၤကူး ယၴး ကှံ လှၲုးပၤဆီးစၲု ပှး တဲး ဒၲ ကၤယး အဲပြှဲၤ အၤကျဲး တဲးမှၴ နၲုၤ, ပှဲၤ ဘဲၤ ဟၴ အဲၤသီး န ဘဲၤ ဟၴဆိၤဒၲၤညးနှီ ပှၴ ပှး အၳး န ယၴၤဆၳူ အၤမွှီၤ တၲၤပြှဲၤ꤮ တိၤ။”
\p
\v 18 ရဴ အဲၤသီး အဲကၤနှၲုး ခၴူးသူ ခၳးပၴၤတၤရၳ န ခၳးယိးဟၤ ရဴ အၤ ဟၴ အဲၤသီး န, “ယၴၤဆၳူ အၤမွှီၤ ယၴးနၲုၤ, သီး ဘဲၤ ဟၴဘဲၤနှီ ပှး တိၤတိၤ, သီး ဘဲၤ အီၤသိူအီၤသူးနှီ ပှၴ ပှး အၳး တိၤတိၤ။”
\v 19 မၤနရဴ ခၳးပၴၤတၤရၳ န ခၳးယိးဟၤ ဟၴဆံၤ အဲၤသီး န, “မၤ ပှဲၤ တိးဘဲၤ နှီဒး သီးငှိ ဟဲး? မှတိၤရဴ ပှဲၤ တိးဘဲၤ နှီဒး စဴမၤရူၤ အၤငှိ ဟဲး နၲုၤ, တၤနှၴၤလှူၤ နှီဒၴူ လၤဟူး သီးနှၴ ဒၲ စဴမၤရူၤ အၤ မဲၤသဲၤညၴး နၲုၤ။
\v 20 မှၴၤတၴးဟၴရဴ တှဲၤ ဒၲ ပှဲၤ မူထၴူၤ နှီဟၲုး ထၲုးဟဴ တၤဟၴၤနၲုၤ ပှဲၤ ကီၤ ဟၴဆိၤလှၲုး ပှၴ အၳး တိၤ ဟၴနၲုၤ, ပှဲၤ အိၤစှူ တိၤ။”
\p
\v 21 ဖၳနၲုၤရဴ ယၳဒၤဖၳ ဒၲ အၤ ထွှိး ခၳၤကျဴခၳၤကျူး တၤဟၴၤ လၴ ဒၴူရှဴၤဒၴူရှၴူး ဆိူၤဆဴး ဟူးကျဴးလၲ ပှိ အဲၤသီး န ဒၲ အၤရှၴအၤနိၤ နၲုၤ စဴ, ထၲုးရဴ အၤ ပျွိးကှၤကူး အဲၤသီး ပြဲ။ အဲၤသီး သဲညၴး န ကၤယး ထၳၤသဲထူၤ လှဴးပျီး စဴမၤရူၤ န အဲၤသီး မှၴၤထွှိးထူၤ တှဲၤယၴးတၤဟၴၤ အၤခၳၤအၤခၴူး အၤ ကှံ စီၤရူၤ ခၳးပၴၤတၤရၳ န ခၳးယိးဟၤ ဖၳတၴးနၲုၤ အၤ တၤနှၴၤပျိး လၤဟူး တိၤ။
\v 22 ကၤယးဖဲး ဒၲ အၳး ဇၤဆီးမှၴ တၤကျီခိခၴူၤ လၳး ယၴးတၲၤပြှဲၤနၲုၤ အၤနၤ အိၤဟဴ လွှီးဆၴူးလၲ ဟဴ။
\s1 ပြှဲၤဇှံအၴၤတှဲၤဖၳ တၤဟၴၤ ကွီးစဴဘဲး စဴမၤရူၤ ဒၲ အၤ ကှံ ဒၴူ လၳး တှဲၤသဲပျဴၤခံးဟး။
\p
\v 23 ဘီ အၳး ပျွိးထၴၤဟဴ ခၳးပၴၤတၤရၳ န ခၳးယိးဟၤ ယၴးနၲုၤနၲုၤန တၲၤဖှၲုတၲုး အဲၤသီး ကှၤခၴူး ဒၲ အၤ ခိးဘဴသိူ တၤဟၴၤ အၤ အိၤ။ ရဴ လှဴး꤮ ပြှဲၤလၳးတူး ခၳၤကျဴခၳၤကျူး တၤဟၴၤ န မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး တၤဟၴၤ ဟၴကြူ꤮ အဲၤသီး ဖၳတၴး နၲုၤ, အၤ ကှၤဒူလှၲုး ပှၴ န အၤခိး ယၴးတၤဟၴၤ။
\v 24 ဘီ အၤ ခိးဘဴသိူ တၤဟၴၤ နှီဟၲုး တှဲၤရီၤတှဲၤကူး ယၴး အၤခဲးနၲုၤ, အဲၤသီး ကွီးစဴဘဲး ရှိလှဴး လၳး ဒၲ သဲပျဴၤ တၲၤမၴး꤮ စံး အၤကၳး ဒၲ စဴမၤရူၤ အၤ အိၤ ရဴ အၤ ဟၴ န, “ကၲ꤮ ဘူၤစဲၤဒၳၤ, နှဲၤ မၤ ပြှဲၤ ဒၲ အၤ ဘူလှူၤတၴးလှူၤ မှဴခၳၤဟၴၤခၳၤ, ထၴူးဒၳၤတၤဗှၤ သီးတၤဟၴၤ န လှဴး꤮ တှဲၤ ဒၲ အၤ အိၤ ဒၲ တှဲၤယၴးတၤဟၴၤ အၤကၳး လှဴး꤮ ပျီး တၲၤပြှဲၤ!
\v 25 သဲစးဆဲး ဘူၤစဲၤ နဴးဟၴဘဲၤ ဒီးတံ ပှဲၤဖှၲုးဒၤဗီၤ, မှဟဴ နှဲၤလၳၤလၴ ယၴးနၲုၤ န,
\q1 ‘မၴူးစၲၤရှၲုၤ တၤဟၴၤ စၲု သဲပျဴၤဒၳၤ လီၤကၤသွီ စဴ လၤဟူး မှၴၤတၴး? မၤမှၴၤတၴးရဴ ကၤယး တၤဟၴၤ စၲုကြၴၤ မှၴၤမၳးမှူ လၤဟူး တှဲၤ ဒၲ အၤ ကူးဒၴး တၤဟၴၤ မှၴၤတၴး?
\v 26 ဟၴၤခၳၤစဴဖူၤ တၤဟၴၤ တၤရီၤတၤရူး အိၤနှၴၤ လၤဟူး အၤနှၴ ဒၲ အၤ ကှံ ဆ စဴမၤရူၤ န ခွီ ဒၲ စဴမၤရူၤ နွိထူၤ လၳး ဒၲ အၤ ကှံ မှၴၤဆီးပျဲကှၤ ပြှဲၤလှၳၤ ကၤယး ယၴးတၲၤပြှဲၤ။ ဖၳနၲုၤဟဴ ပြှဲၤပၲတၤရီတှဲၤ တၤဟၴၤ အိၤကၳအိၤကူ ရှိနှီ လၳး ဒၲ အၤ ကှံ ဆတှၲရှိကှၲုး တှဲၤ န ဟၴၤခၳၤ အၤစဴဖူၤ တၤဟၴၤ။’\f + \fr 4:26 \ft ထၳၤသဲထူၤ ၂:၁-၂\f*
\m
\v 27 ခိးညှရဴ ဒၲ ဗှီးကၳး ယၴးနၲုၤ အၤ ထွှိးထူၤဟဴ အၤနှၴ ဖၳနၲုၤ ဟဴ! မှၴၤတၴးဟၴရဴ ခွီဟၴၤရိၤ န ခွီပဴတီၤယပီလ အိၤကၳအိၤကူ တှးဆံၤ န ယၳဒၤဖၳ မှတိၤ တၤဟၴၤ န ယၳဒၤဖၳ တၤဟၴၤ ဘီ ဗှီးကၳးယၴး။ ရဴ အၤ တၤနှၴၤ မှၴၤသၴူး ရှိလၳး ယၴၤဆၳူ မှဒံၤ နှဲၤ လၳၤလၴစးဆဲး ဒၲ နှဲၤ ဒၴူထွှိး အဲၤ န ခြီ ယၴးနၲုၤ တၲၤပြှဲၤ။
\v 28 ဒၲ နှဲၤ တှဲၤပြှိၤတှဲၤပြှူး အၤခၳၤအၤခၴူး န တှဲၤ ဒၲ နှဲၤ ဒူၤလှူၤ ထၲုးဟဴ နှဲၤ သဲပျဴၤ ဒၲ အၤ ကှံ ထွှိးထူၤ ပှး တၤဟၴၤ အၤခၳၤအၤခၴူး, ကၤယး ယၴးတၤဟၴၤ မှၴၤ လၤဟူး ဟဴ ဖၳ နှဲၤ တၤရီၤတၤရူး အိၤနှၴၤ ထၲုးနၲုၤ ဟဴ။
\v 29 မၤနရဴ, ကၲ꤮ ဘူၤစဲၤ꤮, နှီဒး မူမဴး အဲၤသီး ဟၴ တၤရှဴၤသဲ သဲအီၤဆၴး လၤဟူး ပှဲၤ ခိးညှယၴး တၤဟၴၤနၲုၤ, ထၲုးတိၤ သူဖၳ ပှဲၤ ထွှိး နှဲၤလၳၤလၴ ယၴးတၤဟၴၤ ကှံ ဟၴဘဲၤခံးဟးဘံၤ ရူကှၲုး နှဲၤရီၤနှဲၤကူး နၲုၤရဴ, မှၴၤစွှိရၴ ပှဲၤ။
\v 30 ဒၴူလှၲုး နှဲၤ တၤရၴူးပြှိၤပြှူး ဒၲ အၤ ကှံ ဇၤဆီးမှၴ အၳး အၤညၴး, န တှဲၤမှၴၤ တၤကျီခိခၴူၤ တၤဟၴၤ န တှဲၤမှၴၤ တၤပှၤခၴူသၳၤ တၤဟၴၤ, ရဴ ဒၲ နှဲၤ လၳၤလၴစးဆဲး ယၴၤဆၳူ ယၴးတၲၤပြှဲၤ အၤမွှီၤခၴူး ရဴ နဴးအိၤလှၲုးထူၤ ဒံၤ တှဲၤယၴးတၤဟၴၤ နီ꤮။”
\p
\v 31 ဘီ အဲၤသီး ကွီးစဴဘဲး ထၲုးဟဴ အၤခဲးနၲုၤ, ခးလှၴ ဘီ အဲၤသီး လှၴအိၤပျဴ တှၲလၳး နၲုၤတၲၤဖိၤ အၤ ကၤဇှၲုးရၳရှၲုးထူၤ ရဴ အဲၤသီး လၲဘး လှဴးပျီး န သဲစးဆဲး ဘူၤစဲၤ ပွှိး꤮ တၲၤပြှဲၤ ရဴ အဲၤသီး ပွှိး꤮ တၲၤပြှဲၤ ဟၴဆိၤဒၲၤညး ခံးခံးဟးဟး ပှၴ လၤဟူး အၳး န စဴမၤရူၤ အၤရီၤအၤကူး။
\s1 ပြှဲၤဇှံအၴၤတှဲၤဖၳ တၤဟၴၤ မှၴၤလၳးမှၴၤတူး မှၴၤစွှိမှၴၤကိး ခၴူးလၳး န တှဲၤ ဒၲ အၤ အိၤ န အဲၤသီး တၤဟၴၤ
\p
\v 32 ပြှဲၤ ဒၲ အၤ ဇှံအၴၤညှအၴၤတှဲၤ တၤဟၴၤနၲုၤ အဲၤသီး အိၤလၳး န သဲပျဴၤ တၲၤမၴး꤮ စံး, တှဲၤတၤနှၴၤ တၲၤစၲၤ꤮ တၲုး။ အဲၤသီး တှးမှၲုတှးတှဲၤ တၤဟၴၤနၲုၤ အဲၤသီး ဒကွိ နှီဒၴူ လၤဟူး န အၤတှဲၤ တၲၤပြှဲၤ꤮ တိၤ။ တှဲၤ ဒၲ အၤ အိၤ န အဲၤသီး တၤဟၴၤနၲုၤ အဲၤသီး အၴၤရှိဖၴူရှိ ခၴူးလၳး။
\v 33 ပြှဲၤဒၲၤညးဖၳ တၤဟၴၤ ခူလှၲုး ပှၴ အၳး အၤသဲ န ဘူၤစဲၤ ယၴၤဆၳူ ညှးကၤထဴၤ ထွှိးပြှဲၤ ကှၤခၴူး အၤရီၤအၤကူး ယၴးနၲုၤ, အၤ လၲဘး စဴ န တှဲၤပြှိၤတှဲၤပြှူး အၤဆိူၤအၤဆဴး ထၲုးတိၤ စဴမၤရူၤ ကျှဴးလှူၤလၲ ကျှဴးလှူၤဘး ပှၴ စဴ အၤဘွီအၤတၤရၴူး ဒၲ အဲၤသီး လှဴး꤮ ပျီး အၤလှိၤ စဴ။
\v 34 ဒၲ ပြှဲၤဇှံအၴၤတှဲၤဖၳ ယၴးတၤဟၴၤ အၤကျဲးနၲုၤ, ကၤယး ဆိးဖဆိးရှူၤ အိၤ တၲၤပြှဲၤ꤮ တိၤ, မှၴၤတၴးဟၴရဴ ကၤယး ဒၲ အၤ အိၤ န ထၴူးအဴၤလှူရှဴၤ, နဟီၤနဖူး တၤဟၴၤနၲုၤ, အၤ အီၤဆဲးတှးကူး ရဴ အၤ ဖၴူဟူးနှီ လၤဟူး ရံး ဒၲ အၤ အီၤဆဲးတှးနှီ ယၴးတၤဟၴၤ,
\v 35 ရဴ ဟူးဒၴူတှး လၤဟူး ရံးယၴး ဒၲ ပြှဲၤဒၲၤညးဖၳ တၤဟၴၤ အၤ တၤခၳၤကၳး ရဴ အဲၤသီး အီၤဘၴး ပှၴ န ကၤယး ဒၲ အၤ လိၤရံးလိၤထဲး နၲုၤတၤဟၴၤ။
\p
\v 36 ဖၳနၲုၤ အၤခၳၤအၤခၴူး ကၤယး မွှီၤ န ခၳးစိူစဲ အိၤ တၲၤပြှဲၤ, အဲၤ မၤ လၴၤဗီဖၳ တၲၤပြှဲၤ ရဴ အၤ အိၤ ပၤစှဲလှူၤ ဒၲ ကၳပြၳကျံခၳၤ, ရဴ ပြှဲၤဒၲၤညးဖၳ ယၴးတၤဟၴၤ အဲ လၳးမွှီၤ န ခၳးဘၤနၤဘ (အၤငှိလၤဆ မၤ ကၤယး ဒၲ အၤ ဒၴူဟဲးဒၴူရၴၤ အၳး)
\v 37 အၤ အီၤဆဲးကူး အၤလှူ တၲၤလှၴ ရဴ အၤ ဟူး ဒၴူတှး အၤရံးယၴး ဒၲ ပြှဲၤဒၲၤညးဖၳ တၤဟၴၤ အၤ တၤခၳၤကၳး။
\c 5
\s1 ဖဲးအၤနၤနီ န မှၲုစၤဖီရ
\p
\v 1 မၤနရဴ ကၤယး ဒၲ အၤမွှီၤ န ဖဲးအၤနၤနီ အိၤတၲၤပြှဲၤ။ အဲၤ န အၤမၴး မှၲုစၤဖီရ အီၤဆဲးကူး နှီဒၴူ အၤလှူ တၲၤလှၴ။
\v 2 ရံး ဒၲ အဲၤသီး အီၤဆဲးနှီ ယၴးနၲုၤ, အၤမၴး သဲပျဴၤအိၤ သူကှၲုး န လၳး ဒၲ အဲၤသီး ကှံ ဘၴၤကူး အဲၤသီးညၴး တၤဟၴၤ ရဴ အၤ အိၤကူး ဒၲ အၤရှၲုၤ ယၴးတၤဟၴၤနၲုၤ အၤ ဟူးဒၴူ န ပြှဲၤဒၲၤညးဖၳ နၲုၤတၤဟၴၤ။
\p
\v 3 ရဴ ခၳးပၴၤတၤရၳ ဟၴ လၳး န, “ဖဲးအၤနၤနီ꤮ နှဲၤ စၲု နဴးပၲတှၲု နှဲၤနှၴ န ခီးနၴရီၤစှူ ခၳၤကျဴ မှၴၤတၴး? နှဲၤ လၤဟိးကူးဟဴ သဲစးဆဲး ဘူၤစဲၤ ဟဴ။ နှဲၤ စၲု ဘၴၤဒွိ အှၲုကူး တှၲုလှူ ငှၳၤ ဒၲ နှဲၤ အီၤဆဲးနှီ အဲၤ အၤကျဲး နၲုၤတၤဟၴၤ မှၴၤတၴး?
\v 4 ဘီ နှဲၤ အီၤဆဲးတှး တူၤဟီ နှဲၤလှူ တိၤ အၤခဲးနၲုၤ, လှူယၴး မၤ နှဲၤတှဲၤ နှီဒံၤ မှတိၤ ဟဲး? နှဲၤ အီၤဆဲးထၲုးဟဴ ရဴ ရံး ဒၲ နှဲၤ နှီဘဲၤ တၤဟၴၤနၲုၤ꤮ မၤ နှဲၤတှဲၤ ပြဲပြဲ။ ဖၳနၲုၤ ရဴ နှဲၤ စၲု ဘၴၤလှူၤတှၲု နှဲၤ သဲပျဴၤ ဒၲ နှဲၤ ကှံ မှၴၤဖၳယၴး မှၴၤတၴး? ယၴးမၤ နှဲၤ လၤဟိး ကၤယး မှတိၤ, နှဲၤ လၤဟိး စဴ ဟဴ စဴမၤရူၤ ဟဴ။”
\p
\v 5 ဖဲးအၤနၤနီ နှီဟၲုး ငှိ ယၴးနၲုၤ န တၲၤဖှၲုတၲုး အၤ လၤခံသၴူးကူး စဴ။ ရဴ လှဴး꤮ ကၤယး ဒၲ အၤ နှီဟၲုးသဲညၴး လၤဟူး တှဲၤမှၴၤထွှိးထူၤ အၤနှၴ ယၴးတၤဟၴၤနၲုၤ အၤ တၤရှဴၤသဲ သဲအီၤဆၴး လှဴးပျီး စဴ။
\v 6 ပြှဲၤခၳး ဖၳဒီဖၳသဲၤ တၤဟၴၤ ဟူးနှၲုးတှၲု ရဴ အၤ တၤလၳးဘီ လၳး န အီၤကှဲး, ရဴ အဲၤသီး စှဴးထၴၤကူး လၳး ရဴ စၲု အီၤလှၲုကူး လၳး။
\p
\v 7 ထၲုးရဴ အၤ ဖံၤ꤮ အိၤဟဴ သၲုးမံး အၤခဲးနၲုၤ, အၤမၴး ဟူးနှၲုး တှၲုဒၲ ခၳးပၴၤတၤရၳ အၤ အိၤ။ မၤနရဴ ဒၲ ပှနၳၤနၲုၤ, အၤ မှၴၤကြူ꤮ ဖၳတၴးနၲုၤ အၤ သဲညၴး ကှၲုးအၳး တၲၤစၲၤ꤮ တိၤ။
\v 8 ခၳးပၴၤတၤရၳ ဆၳၤဒူး မှၲုစၤဖီရ န, “နှဲၤ ဟၴဆိၤလှၲုး ပှၴ မူ ဗး, လှဴး꤮ နှဲၤ န နှဲၤဗှဲၤ အီၤဆဲးနှီ အၳၤစဲးတၤဇှဲ အၤငှၳၤ နၲုၤမၤ ရံး ဘယၴး နူးပြဲ ဟဲး?”
\p ရဴ အၤ ဟၴဆံၤ န, “အၤမှဗှး, လှဴး꤮ ပျီး နၲုၤမၤ ဘယၴး နူးပြဲ ဟဴ။”
\p
\v 9 ဖၳနၲုၤရဴ ခၳးပၴၤတၤရၳ ဟၴ လၳး န, “မၤမှၴၤတၴးရဴ နှဲၤ န နှဲၤဗှဲၤ စၲု မှၴၤမူ တှၲု သဲစးဆဲး ဘူၤစဲၤ မှၴၤတၴး? ကၤယး စၲုအီၤလှၲု နှဲၤဗှဲၤ တၤဟၴၤနၲုၤ, အၤ ကှၤတှၲု မိပးပြဲ ဘီ ကၤဒးထံး ယၴးနၲုၤ ပြဲ ရဴ အဲၤသီး ကှံ စှဴးစၲု ကှၲုး ပှိ နှဲၤ ပှး!”
\p
\v 10 အၤ ဟၴ ထၲုးရဴ တၲၤဖှၲုတၲုး မှၲုစၤဖီရ လၤခံ သၴူးတှးကူး ကှၲုး ဘီ ခၳးပၴၤတၤရၳ ခးဒှၲုၤ ခးဆၴူ နၲုၤ။ ပြှဲၤခၳး ဖၳဒီဖၳသဲၤ တၤဟၴၤ ဟူးနှၲုး ရဴ မူထၴူၤ န အၤ သၴူးဟဴ အၤခၳၤအၤခၴူး အဲၤသီး စှဴးထၴၤစၲုအီၤလှၲု တှၲကူး လၳး န အၤဗှဲၤ။
\v 11 လှဴး꤮ ပြှဲၤဇှံအၴၤတှဲၤ ပျဴမှၳၤဖၳ ယၴးတၲၤမှၳၤလှဴး န ကၤယး ဒၲ အၤရှၲုၤ တၤဟၴၤ နှီဟၲုးသဲညၴး လၤဟူး တှဲၤမှၴၤထွှိးထူၤ အၤနှၴ ယၴးတၤဟၴၤရဴ အၤ သဲအီၤဆၴး လၤဟူး ကၤနှိ꤮ တိၤ။
\s1 တှဲၤတၤကျီခိခၴူၤ န တှဲၤမှၴၤ တၤပှၤခၴူသၳၤ တၤဟၴၤ
\p
\v 12 တှဲၤမှၴၤ တၤကျီခိခၴူၤ တၤဟၴၤ ဘဲၤဘဲၤ, တှဲၤမှၴၤ တၤပှၤခၴူသၳၤ တၤဟၴၤ ဘဲၤဘဲၤ, ပြှဲၤဒၲၤညးဖၳ တၤဟၴၤ မှၴၤလှၲုး ပှၴ အဲလး အၳး။ လှဴး꤮ ပြှဲၤဇှံအၴၤတှဲၤဖၳ တၤဟၴၤ ဟူး မူထၴူၤ တှးဆံၤ လၳး ဒၲ တှဲၤလၳးတူးဟိး ခးလှၴ တၲၤဖိၤ ဒၲ အၳး အဲ န ခွီဆဴၤလၤမိၤ ဟီၤလကံၤ ယၴးနၲုၤ အၤကၳး။
\v 13 ကၤယး ဒၲ အၤ ဇှံအၴၤညှအၴၤ တိၤ တၤဟၴၤနၲုၤ အၤ ဟူးနှၲုး အိၤဘံၤ ကှၲုး အဲၤသီး တၲၤပြှဲၤ꤮ တိၤ တၤဒၲၤရဴ အၤ ထၳၤသဲ နှီဒၴူ နူၤစဴ အဲၤသီး။
\v 14 မၤနရဴ ပြှဲၤမဴၤပြှဲၤခၳး ဒၲ အၤ ဇှံအၴၤ ဘူၤစဲၤ တၤဟၴၤနၲုၤ, အၤ ဟူးနှၲုးရှိ အဲထူၤ န အဲထူၤ ကှၲုး ဒၲ အဲၤသီး အၤပျဴအၤမှၳၤ အၤကၳး။
\v 15 ပြှဲၤဒၲၤညးဖၳ တၤဟၴၤ ယိး မှၴၤ တၤကျီခိခၴူၤ ပှၴ ဟဴ အၳး တှဲၤယၴးတၤဟၴၤ အၤခၳၤအၤခၴူး, ဘီ ခၳးပၴၤတၤရၳ စၲုရွိ ကျူကၳး ဘီ အဲၤသီး ခးဆၴူ ယၴး အၤခဲးနၲုၤ, သူဖၳ အၤ ဇှိၤအှၲုၤ ကှံ တှးဘဲၤ ပြှဲၤဆွီပြှဲၤဆဲး ယၴးတၤဟၴၤ နၲုၤရဴ, ကၤယး တၤဟၴၤ ဇှဟူးနှီ လၤဟူး ကၤယးဆွီကၤယးဆဲး တၤဟၴၤ ရဴ အၤ ဟူး ဒဲးလှူၤ ပှၴ အဲၤသီး အၤလှၴမၴူး တၤဟၴၤ, ကျိၤ တၤဟၴၤ ဒၲ ကျူဒၳၤကၳး။
\v 16 ကၤယး ဘဲမှၳၤ ဒၲ အၤ အိၤ တၤဗီးတၤဗှၤ ဖံၤ န ဗှီးယၤရၳဆူၤလၴၤ နၲုၤတၤဟၴၤ ဇှဟူးနှီ လၤဟူး ကၤယးဆွီကၤယးဆဲး တၤဟၴၤ, မှတိၤရဴ ကၤယး ဒၲ ခီးနၴမၳးမှူ မှၴၤဘဲၤ လၳး တၤဟၴၤ ဒၲ အဲၤသီး အၤ အိၤ ရဴ အၤ ဇၤဆီးမှၴ ပှၴ လှဴး စဴ အၳး ပွှိး꤮ တၲၤပြှဲၤ။
\s1 ပြှဲၤဒၲၤညးဖၳ တၤဟၴၤ ခူဘဲၤ တှဲၤမှၴၤစှၴူးမှၴၤစှံၤ
\p
\v 17 ယၴးတၲၤဖှၲုရဴ ပြှဲၤလၳးတူး ခၳၤကျဴဒၳၤလၲ တၲၤပြှဲၤ န လှဴး꤮ ပြှဲၤ ဒၲ အၤ ကြွိးကှၲုး လၳးခၴူး ဒၲ အၤ အိၤပှၤနှၲုး တှၲကှၲုး ဒၲ စၤဒၳကဲဖၳ အၤပျဴအၤမှၳၤ ဘီနၲုၤ တၤဟၴၤ, သဲခသဲထၴၤ တၤဒံၤ စဴ ပြှဲၤဒၲၤညးဖၳ ယၴးတၤဟၴၤ စဴ။
\v 18 အဲၤသီး ပှံ ပြှဲၤဒၲၤညးဖၳ တၤဟၴၤ ရဴ ဒဴတှးကူး အဲၤသီး ဒၲ အၤပှိၤကၳး။
\v 19 မၤနရဴ ဘီ နၲုၤတၲၤသဲးနၲုၤ, ဘူၤစဲၤ တၤနၴမှဴခၳၤဖၳ တၲၤပြှဲၤ ဟူးဘမိး ကၤဒး ရဴ အၤ ပျွိးထၴၤကူး ပြှဲၤဒၲၤညးဖၳ ယၴးတၤဟၴၤ ရဴ အၤ ဟၴ အဲၤသီး န,
\v 20 “စၲုနှၲုး ကၤထဴၤအိၤ လၤဟူး ဒၲ တှဲၤလၳးတူးဟိး အၤဗှီးကၳး နၲုၤ ရဴ ဟၴဆိၤဒၲၤညး ပှၴ လှဴးအၳး န တှဲၤအိၤထွှိးပြှဲၤ အၤသဲး ယၴး အၤရီၤအၤကူး နၲုၤ။”
\p
\v 21 ပြှဲၤဒၲၤညးဖၳ တၤဟၴၤ နှီဒး မှဴခၳၤတၤနၴဖၳ နၲုၤတၲၤပြှဲၤ အၤငှိ ရဴ, ဘီ မှဴလီးဘၳး အၤခဲးနၲုၤ, အဲၤသီး စၲုနှၲုး လၤဟူး ဒၲ တှဲၤလၳးတူးဟိး အၤ ဗှီးတၤရဲကၳး ရဴ အဲၤသီး စထူၤ အီၤသိူအီၤသူးတှး လှဴး အၳး ဘီနၲုၤ။
\p ပြှဲၤလၳးတူး ခၳၤကျဴဒၳၤလၲ တၲၤပြှဲၤ န ကၤယး ဒၲ အၤ ကြွိးဟူးကှၲုး လၳးခၴူး တၤဟၴၤ ဟူးတှၲု ရဴ ဟူး အဲပျဴ လှဴး ယၳဒၤ ခၳၤကျဴဒၳၤ တၤဟၴၤ န မှၲုပြံးမှၲုပြှဲ တၤဟၴၤ ရဴ အဲၤသီး အိၤကၳအိၤကူ လှဴး လၳး။ ထၲုးရဴ အၤ နဴးစၲုအဲဟူး ပြှဲၤဒၲၤညးဖၳ အိၤ ဒၲ အၤပှိၤကၳး နၲုၤတၤဟၴၤ ဒၲ အဲၤသီး ညၴးဟူး။
\v 22 မၤနရဴ ဘီ ယၳဒၤ ကျၴူးခၳၤကျဴ တၤဟၴၤ စၲုနှၲုး ဒၲ အၳး လှၴဒဴအိၤ အဲၤသီး အၤခးလှၴ အၤခဲးနၲုၤ, အၤ မူထၴူၤ ပှး ပြှဲၤဒၲၤညးဖၳ ယၴးတၤဟၴၤ တၲၤပြှဲၤ꤮ တိၤ အၤခၳၤအၤခၴူး, အဲၤသီး ကှၤဟၴဆိၤ ခၴူး ကၤယး ထွှိး ခၳၤကျဴခၳၤကျူး နၲုၤတၤဟၴၤ န မှၲုပြံးမှၲုပြှဲ နၲုၤတၤဟၴၤ, ရဴ အၤ ဟၴ အဲၤသီး န,
\v 23 “ဘီ ပှဲၤ စၲုတှၲု ဒၲ အၳး လှၴဒဴအိၤ အၤခးလှၴ အၤခဲးနၲုၤ, ပှဲၤ မူထၴူၤ အၳး ကှမၤ အိၤရူလး ကၤဒး န သဴ။ ထၲုးရဴ လှဴး꤮ ပြှဲၤအိၤပှဴ အၤပှိၤ ယၴးတၤဟၴၤနၲုၤ, အၤ ကၤထဴၤအိၤပှဴအိၤ လၤဟူး ဘီ ကၤဒးထံး နၲုၤ ပွှိး꤮ တၲၤပြှဲၤ တၤဒၲၤရဴ ပှဲၤ ဘမိး ကၤဒး ရဴ ပှဲၤ နှၲုးမူ ဒၲ အၤကၳး အၤခဲးနၲုၤ, ပှဲၤ မူထၴူၤ ပှး တၲၤပြှဲၤ꤮ တိၤ။”
\v 24 ဘီ ပြှဲၤအိၤပှဴ တှဲၤလၳးတူးဟိး ခၳၤကျဴ ယၴးတၲၤပြှဲၤ န ပြှဲၤလၳးတူး ခၳၤကျဴ တၤဟၴၤ နှီဟၲုး တှဲၤရီၤတှဲၤကူး ယၴး အၤခဲးနၲုၤ, အၤ ထၴၤတၤပှၤ လှဴးပျီး လၳး ရဴ အၤ တၤနှၴၤ လၤဟူး န မၤ အၤ ကှံရှၴ ထွှိးထူၤ ကှၲုးလှဴး ပှိ ကြူ꤮ အီးတၴး ပှး အၤ တၤနှၴၤ လှဴးပျီး ဖၳနၲုၤ။
\p
\v 25 ယၴးတၲၤဖှၲုရဴ ကၤယး ဟူးနှၲုး တၲၤပြှဲၤ ရဴ အၤ ဟၴ အဲၤသီး န, “နှီဒး လၤဟူး꤮ သီး ဒဴတှး ကၤယး ဒၲ အၤပှိၤကၳး နၲုၤတၤဟၴၤ စၲုအိၤ ဒၲ တှဲၤလၳးတူးဟိး အၤ ဗှီးတၤရဲကၳး နၲုၤ ရဴ အၤ အီၤသိူအီၤသူးတှး လှဴးပျီး အၳး ဘီနၲုၤ ဟဴ။”
\v 26 ဖၳနၲုၤရဴ ပြှဲၤအိၤပှဴ တှဲၤလၳးတူးဟိး ခၳၤကျဴ ယၴးတၲၤပြှဲၤ န အၤ ခိးပၤစှဲ တၤဟၴၤ ထၴၤစၲု အဲကှၤခၴူး ပြှဲၤဒၲၤညးဖၳ နၲုၤတၤဟၴၤ။ မၤနရဴ သဲအီၤဆၴး န အၳး ဗီး အဲၤသီး န လှဴ ရဴ အဲၤသီး မှၴၤဆိူၤမှၴၤဆဴး ဘံၤ လး နှ အဲၤသီး တိၤ။
\p
\v 27 အဲၤသီး သၳးစၲု ပြှဲၤဒၲၤညးဖၳ ယၴးတၤဟၴၤ ဒၲ ယၳဒၤဖၳ ခၳၤကျဴခၳၤကျူး ယၴးတၤဟၴၤ အၤညၴးဟူး ရဴ ပြှဲၤလၳးတူး ခၳၤကျဴဒၳၤလၲ ယၴးတၲၤပြှဲၤ ဆၳၤဒူး စှၴၤမူ အဲၤသီး။
\v 28 အၤ ဟၴ အဲၤသီး န, “ပှဲၤ ဟၴတှးဟၴတှၴၤ ထၲုးဟဴ သီး န အီၤသိူအီၤသူး ပှး တဲး အၳး န ကၤယး ယၴးတၲၤပြှဲၤ အၤမွှီၤ တဲးမှၴ နီ꤮, ရဴ ခိးညှယၴး သီး မူမူ သီး စၲု မှၴၤကြူ꤮ ဟဴ အီးတၴးတၴး! သီး အီၤသိူ ပၴူၤစၲု လှဴးပျီး ဟဴ အၳး ဒၲ ဗှီးယၤရၳဆူၤလၴၤ အၤကၳး ယၴးနၲုၤ ဟဴ။ ကၤယး နၲုၤတၲၤပြှဲၤ သၴူး နၲုၤမၤ ပှဲၤ ယၴးတၤဟၴၤ အၤခၴူး ဟဴ, သီး သဲဇှံ ဒူၤ လၤဟူး ပှဲၤ တှဲၤသံ ဖၳနၲုၤ။”
\p
\v 29 ခၳးပၴၤတၤရၳ န ပြှဲၤဒၲၤညးဖၳ တၤဟၴၤ ဟၴဆံၤ န, “ဖံၤ꤮ န ကှံရှၴ နှီဒး ပြှဲၤလှၳၤ ကၤယး အၤငှိနၲုၤ, ဘဲၤ နှီဒး ကျဴး ဒၲ စဴမၤရူၤ အၤငှိ။
\v 30 သီး မှံးသၴူးထူၤ ထၲုးဟဴ ယၴၤဆၳူ ဒၲ တိးလူးဟီၤထံၤလှိၤ ရဴ ပှဲၤဖၴူးပှဲၤဖှၲုး အၤ စဴမၤရူၤ ယၴးတၲၤပြှဲၤ မှၴၤထွှိးပြှဲၤ ကှၤခၴူး ခၴူးသူ အဲၤ ဒၲ တှဲၤသၴူး ခးလှၴ ဟဴ။
\v 31 သူဖၳ စဴမၤရူၤ ကှံ ဒၴူ ပှၴ အီၤစၤရှၴလၤဖၳ တၤဟၴၤ တှဲၤပှူယဲလှူၤကှၤ အၤသဲ န တှဲၤပျွိးကူး တှဲၤသံ တၤဟၴၤ အၤညၴးနၲုၤ, အၤ ဒူၤအိၤဟဴ ယၴၤဆၳူ ဒၲ အၤတၤခၳၤ စဴထွိ တၲၤကၴူး ဖၳ ကၤယး ထွှိးဒၳၤထွှိးထၳး တၲၤပြှဲၤ န ပြှဲၤမှၴၤဆီးပျဲကှၤ အၳး တၲၤပြှဲၤနၲုၤ ဟဴ။
\v 32 ပှဲၤ မၤ ပြှဲၤ ဒၲ အၤ ခူလှၲုး ပှၴ အၳး သဲ န တှဲၤယၴး တၤဟၴၤ အၤရီၤအၤကူး ဟဴ။ ဖၳနၲုၤဟဴ သဲစးဆဲး ဘူၤစဲၤ ယၴး ဘဲၤဘဲၤ, အၤ ခူလှၲုး သူကှၲုး အၤသဲ ဖၳနၲုၤနၲုၤ။ သဲစးဆဲး ဘူၤစဲၤ ယၴးနၲုၤ စဴမၤရူၤ ဒၴူတှး ပှၴ န ကၤယး ဒၲ အၤ နှီဒး လၳးငှိ နၲုၤတၤဟၴၤ အၤညၴး ပြဲ။”
\p
\v 33 ဘီ ယၳဒၤဖၳ ခၳၤကျဴဒၳၤ ကၤဆၳၤထၳး တၤဟၴၤ န ယၳဒၤဖၳ မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး တၤဟၴၤ နှီဟၲုး တှဲၤဟၴဘဲၤယၴး အၤခဲးနၲုၤ, အၤ သဲပျဴၤဒၳၤ ကၤနှိ꤮ တိၤ။ ရဴ အၤ သဲဇှံ ကြၴၤမှၴၤသၴူးကူး စဴ ပြှဲၤဒၲၤညးဖၳ ယၴးတၤဟၴၤ စဴ။
\v 34 မၤနရဴ ဘီ အဲၤသီး အၤကျဲးနၲုၤ ဖၤရီၤဆူဲဖၳ ဒၲ အၤမွှီၤ န ခၳးကၤမၴၤလီၤယၲၤလ အိၤတၲၤပြှဲၤ။ အဲၤ မၤ တှဲၤသိူတှဲၤသူၤ အၤသရ တၲၤပြှဲၤ, ထၲုးတိၤ အဲၤ မၤ ကၤယး တၲၤပြှဲၤ ဒၲ အၳး ဒူၤဒၳၤဇှံညှနှီ လၳး။ အၤ အီၤထဴၤ ဒၲ ကၤယး ထွှိး ခၳၤကျဴ တၤဟၴၤ အၤညၴးဟူး ရဴ အၤ နဴးအဲထၴၤ ခိကူး လှဴး ပြှဲၤဒၲၤညးဖၳ တၤဟၴၤ ဒၲ အၤကျဴး တၤပျှၲၤဖၳ။
\v 35 ထၲုးရဴ အၤ ဟၴ ယၳဒၤဖၳ ဒၲ အၤ ထွှိး ခၳၤကျဴခၳၤကျူး တၤဟၴၤ န, “ခိးဘဴသိူ အီၤစၤရှၴလၤဖၳ သီး꤮, သီး ကှံရှၴ မှၴၤ ကၤယး ယၴးတၤဟၴၤ ဖၳတၴးနၲုၤ, တၤနှၴၤ တှးတှၴၤ လၤဟူး တၤကီၤ။
\v 36 တၤနှၴၤထူၤ တှၲု လၤဟူး န ဒၲ အၤရှၴခဲး နၲုၤမၤ ကၤယးမွှီၤ န ခၳးသၳဒ အိၤထူၤ တၲၤပြှဲၤ။ အၤ ဟၴလှူၤ နှီဒၴူ အၤနှၴ န ဗး မၤ ကၤယး ထွှိးဒၳၤ တၲၤပြှဲၤ။ အၤ ခိးပၤစှဲ ဒၲ အၤ ကြွိးကှၲုး လၳး နၲုၤ အၤ ဖံၤ꤮ အိၤ လွှီးဇှဲၤ စဴ, တၤဒၲၤရဴ ဘီ အၳး မှၴၤသၴူးကူး ထၲုးဟဴ လၳး အၤခဲးနၲုၤ, အၤ ခိးပၤစှဲ တၤဟၴၤ လှၳၤပြၲုလှၳၤပြူး လှဴး ပြဲ။ ထၲုးရဴ အၤ တှဲၤဖၴူတှဲၤမှၴၤ တၤဟၴၤနၲုၤ အၤ ပၴူကူးလှဴး ဘီနၲုၤ ပြဲ။
\v 37 ဒၲခၴူး ဘီ အၳး အီၤထၲုၤပျဴ ထၴူးဖၳကှၴဖၳ အၤမွှီၤ တှဲၤရးမရးဒူး အၤခဲးနၲုၤ, ကဲလၤလီၤဖၳ ဒၲ အၤမွှီၤ န ခၳးယၳဒၤ ဟၴယၴးနၲုၤ တၲၤပြှဲၤ အိၤလှၲုးထူၤ ခၴူးသူ။ အၤ စၲု အီၤလိၤအီၤလူနှီ အဲလး ကၤယး တၤဒၲၤရဴ ညှၴးတူၤတိၤရဴ အၳး မှၴၤသၴူးကူး လၳး ရဴ အၤ ခိးပၤစှဲ တၤဟၴၤ လှၳၤပြၲုလှၳၤပြူးကူး ခၴူးသူ ပြဲ။
\v 38 ဖၳနၲုၤဟဴ တှဲၤရီၤတှဲၤကူး ဒၲ အၤ ထွှိးထူၤ ခိးညှယၴး ဘဲၤဘဲၤ, ဗး သဲဇှံ ဟၴ သီး န မှၴၤ တဲး အဲၤသီး တၲၤစၲၤ꤮ တဲးမှၴ။ နဴးအိၤဒံၤ အဲၤသီး ဖၳနၲုၤ, မှၴၤတၴးဟၴရဴ အဲၤသီး တၤနှၴၤ မှၴၤတှဲၤ ယၴးတၤဟၴၤနၲုၤ, ကီၤ မှ ပြဲ အၤ ဟူး ဒၲ ပြှဲၤလှၳၤ ကၤယး အၤ တှဲၤတၤနှၴၤ ကီၤဟၴရဴ အၤ ပၴူကူး ဒံၤ အၤတှဲၤ ပှး꤮။
\v 39 မှတိၤရဴ တှဲၤမှၴၤ ယၴးနၲုၤ, အၤ အိၤ ဒၲ စဴမၤရူၤ အၤ အိၤဟူး ကီၤဟၴနၲုၤမၤ သီး မှၴၤပၴ နှ အဲၤသီး တိၤ, သီး ဗံဆံၤ ပြဲ န စဴမၤရူၤ ပြဲ နၲုၤ, သီး မူထၴူၤ ဆၴူးကျှဴ န သီးနှၴ ပှး။”
\p
\v 40 ပြှဲၤ ထွှိး ယၳဒၤဖၳ ခၳၤကျဴဒၳၤကၤဆၳၤထၳး တၤဟၴၤ စှၳးအၴၤ ကှၲုး ခၳးကၤမၴၤလီၤယၲၤလ အၤ တှဲၤဒၴူတၤနှၴၤစွှိ ယၴး ရဴ အၤ အဲနှၲုး ခၴူးသူ ပြှဲၤဒၲၤညးဖၳ ယၴးတၤဟၴၤ။ ထၲုးရဴ အၤ မှံး အဲၤသီး န အီၤပျီရွှီ ထၲုးရဴ အၤ ဟၴ အဲၤသီး န သီး ဘဲၤ ဒၲၤညးဟၴဆိၤနှီ ပှၴ ပှး အၳး န ယၴၤဆၳူ အၤမွှီၤ ယၴးနၲုၤ တိၤ, အၤ ဟၴထၲုး ဖၳနၲုၤရဴ အၤ ပျွိး ကှၤကူး အဲၤသီး။
\p
\v 41 ပြှဲၤဒၲၤညးဖၳ တၤဟၴၤ သဲကြှံးသဲလှဴး ထၴၤစၲုကူး ဒၲ ယၳဒၤဖၳ ခၳၤကျဴခၳၤကျူး ယၴးတၤဟၴၤ အၤ မဲၤသဲၤညၴး, မှၴၤတၴးဟၴရဴ ဒၲ ယၴၤဆၳူ အၤခၳၤအၤခၴူးရဴ စဴမၤရူၤ ဒူၤအိၤ နူး ဟဴ အဲၤသီး န အၤ ဘဲၤ ခူဘဲၤ အၳး မှၴၤတၤရှဲး အဲၤသီး ဖၳယၴး နၲုၤမၤ အၤ ကဴၤ နူး ဟဴ ဖၳနၲုၤ ပြဲ။
\v 42 ရဴ ဒၲခၴူးနၲုၤ, အဲၤသီး အိၤကှၲုကူး တိၤ။ ဒၲ တှဲၤလၳးတူးဟိး အၤကၳးနၲုၤ ဘဲၤဘဲၤ, ဒၲ အၳးဟီၤအၳးဖူး အၤကၳးနၲုၤ ဘဲၤဘဲၤ, ပွှိးညၴးညၴး꤮ အဲၤသီး အီၤသိူအီၤသူး ပျၴၤဟူး ပှၴ အၳး, အဲၤသီး ဟၴဆိၤဒၲၤညး ပျၴၤဟူး လှၲုး ပှၴ ပှိ အၳး န တှဲၤသဲကြှံးမီၤလၤ အၤရီၤအၤကူး။ တှဲၤသဲကြှံးမီၤလၤ မၤ မှဟဴ ယၴၤဆၳူ မၤ ကၤယး ဒၲ အၤ မှၴၤဆီးပျဲကှၤ ပြှဲၤလှၳၤ ဟၴၤခၳၤဖၳ လှဴးပျီး တၲၤပြှဲၤ ဟဴ။
\c 6
\s1 ပြှဲၤမှၴၤစွှိမှၴၤကိး အၳး သၲုးသိူတၲၤပြှဲၤ။
\p
\v 1 ဘီနၲုၤ အၤခဲး, ပြှဲၤဇှံအၴၤတှဲၤဖၳ တၤဟၴၤ အိၤအဲထူၤ န အိၤအဲထူၤ ရဴ ယၳဒၤဖၳ ဒၲ အၤ ဟၴဘဲၤ ကြီငှိ တၤဟၴၤ န ယၳဒၤဖၳ ဒၲ အၤ ဟၴဘဲၤ နှီဒၴူဒံၤ အၤငှိ တၤဟၴၤ ကြၴခၴူးလၳး။ ယၳဒၤဖၳ ဒၲ အၤ ဟၴဘဲၤ ကြီငှိ တၤဟၴၤ ဟၴ န ကၤယး ဒၲ အၤ ဇှၳအၴၤဇှၳအိး ဆဲၤအၴၤဆဲၤအိး တၲၤညၴး န တၲၤညၴး တၤဟၴၤနၲုၤ အၤ မူတှးဖှၲုၤ ဘဲခၳၤကူး အဲၤသီး ပြှဲၤမဴၤအိၤကြူ တၤဟၴၤ, အၤ ဟၴ လၤဟူး ဖၳနၲုၤ။
\v 2 ဖၳနၲုၤရဴ ပြှဲၤဒၲၤညးဖၳ ဆၴူသဲနၴူးယၴး, အၤ အဲပျဴ လှဴး ပြှဲၤဇှံအၴၤတှဲၤဖၳ တၤဟၴၤ ရဴ အၤ ဟၴ အဲၤသီး န, “ပှဲၤ ကီၤ ဒူၤအိၤကှၲုကူး တှဲၤဟၴဆိၤဒၲၤညး ပှၴ အၳး န စဴမၤရူၤ အၤလှးအၤငှိ ယၴးတၤဟၴၤ ရဴ ပှဲၤ ကှံ အီၤဘၴးတှး ပှၴ အၳး ဆဲၤအၴၤဆဲၤအိး နၲုၤမၤ အၤ တိးတိၤ။
\v 3 ဖၳနၲုၤ အၤခၳၤအၤခၴူး ပှၲုဗှူ သီး꤮, နွိထူၤ လၤဟူး ကၤယး သၲုးသိူတၲၤပြှဲၤ ဒၲ အၤ လၲဘး န သဲစးဆဲး ဘူၤစဲၤ န တှဲၤသီဖဲ တၤဟၴၤ ရဴ ပှဲၤ ကှံ နဴးမှၴၤ အဲၤသီး တှဲၤမှၴၤ ဒၲ အၤ ဘဲၤ ဇှၳအၴၤဇှၳအိး ပှၴ အၳး ဆဲၤအၴၤဆဲၤအိး တၤဟၴၤ။
\v 4 ပှဲၤ ယၴးတၤဟၴၤ ကှၲုးကၴၤ ရဴ ပှဲၤ တိးဘဲၤ ဒၴူလှူၤ လှဴးဆၲုလှဴးခဲး ကၴၤ ဒၲ တှဲၤကွီးစဴဘဲး န တှဲၤဟၴဆိၤဒၲၤညး ပှၴ အၳး န စဴမၤရူၤ အၤလှးအၤငှိ တၲၤကၴူး။”
\p
\v 5 လှဴး꤮ ကၤယး အိၤ ဒၲ အၤပျဴအၤမှၳၤကၳး ယၴးတၤဟၴၤ ပွှိး꤮ တၲၤပြှဲၤ သဲပျဴၤတိး ကှၲုး လှဴးပျီး န ပြှဲၤဒၲၤညးဖၳ ဟၴဆိၤလှၲုးထူၤ ယၴးတၤဟၴၤ, ရဴ အဲၤသီး နွိထူၤ ခၳးစၤတီၤဗၴၤ ဒၲ အၤ လၲဘး န တှဲၤဇှံတှဲၤညှ န သဲစးဆဲး ဘူၤစဲၤ ယၴးတၲၤပြှဲၤ, ထၲုးရဴ အၤ နွိထူၤ ကှၲုးပှိ ခၳးဖီလီၤပၳၤ, ခၳးဖြိၤခိရၤစၲၤ, ခၳးနီကၤနဴၤ, ခၳးတီမိၤ, ခၳးပၤမၴၤန။ ထၲုးရဴ အၤ နွိထူၤနှီ ခၳးနီၤကဴလ, အဲၤ မၤ ယၳဒၤဖၳ မှတိၤ, အဲၤ မၤ ဗှီးအၤတီၤအဴၤဖၳ တၲၤပြှဲၤ ရဴ အၤ ကှၤနှၲုး ကှၲုး ဒၲ ယၳဒၤ အၤ တှဲၤစဴဘၳၤစဴဘဲး အၤကၳး။
\v 6 အဲၤသီး အၤပျဴအၤမှၳၤယၴး သၳးဟူး ကၤယးယၴး သၲုးသိူတၲၤပြှဲၤ ဒၲ ပြှဲၤဒၲၤညးဖၳ တၤဟၴၤ အၤ အိၤ။ ရဴ အၤ ကွီးစဴဘဲး ပှၴ ထၲုး အဲၤသီး ရဴ အၤ ဒူၤထူၤ လၤဟူး အၤတၤခၳၤ ဒၲ အဲၤသီး ယၴးတၤဟၴၤ အၤလှိၤ။
\p
\v 7 ဖၳနၲုၤရဴ စဴမၤရူၤ အၤလှးအၤငှိယၴး အၤ လှၲုးပၤဆီးစၲု န စၲု စဴ။ ထၲုးရဴ ဒၲ ဗှီးယၤရၳဆူၤလၴၤ အၤကၳး နၲုၤ, ကၤယး ဒၲ အၤ ဇှံကှၤညှကှၤတှဲၤ တၤဟၴၤ အိၤရှိအိၤအဲထူၤ န ထူၤ စဴ။ ထၲုးတိၤ ပြှဲၤလၳးတူးတှဲၤ တၤဟၴၤနၲုၤ, အၤ ဇှံကှၤညှကှၤ အဲ ကှၲုး နူၤစဴ။
\s1 အၳး ပှံ ခၳးစၤတီၤဗၴၤ
\p
\v 8 ခၳးစၤတီၤဗၴၤ ဒၲ အၤ လၲဘး န စဴမၤရူၤ အၤဘွီအၤတၤရၴူး န အၤ တှဲၤပြှိၤတှဲၤပြှူး ယၴးတၲၤပြှဲၤနၲုၤ, အၤ မှၴၤလှၲုး ပှၴ အၳး အိၤ ဘီနၲုၤ တၤဟၴၤ န တှဲၤမှၴၤ တၤကျီခိခၴူၤ တၤဟၴၤ န တှဲၤမှၴၤတၤပှၤ ခၴူသၳၤခၴူသဲ တၤဟၴၤ ဘီနၲုၤ။
\v 9 မၤနရဴ ကၤယး ဒၲ အၤ ထၴဆံၤ လၳး နၲုၤ အၤ အိၤ တၤဟၴၤ။ အဲၤသီး မၤ ကၤယး တၲၤမှၳၤ ဒၲ အၤ နှၲုး အိၤတှၲကှၲုး ဒၲ (ဖၳ အၳး အဲ အဲၤသီး န) ယၳဒၤဖၳ ဒၲ အၤ နှီဘဲၤ တှဲၤပၤလး တၤဟၴၤ အၤ တှဲၤစဴဘဲးဟိး အၤပျဴအၤမှၳၤ။ အဲၤသီး မၤ အၤ အိၤ ဒၲ ဗှီးကၳရၴၤနၴၤ န ဗှီးအၤလဲစၤဒြီယၤ အၤကၳး။ အဲၤသီး ယၴးတၤဟၴၤ န ယၳဒၤဖၳ ဒၲ အၤရှၲုၤတၤဟၴၤ ဒၲ အၤ အိၤ ဒၲ စီၤလီၤစီၤယၤကှၴ န အၤဆူကှၴ သီး တၤဟၴၤနၲုၤ, အၤ စထူၤ ကြၴကြှူဆံၤ ခၳးစၤတီၤဗၴၤ။
\v 10 မၤနရဴ ဘီ ခၳးစၤတီၤဗၴၤ ဟၴဘဲၤတှဲၤ အၤခဲးနၲုၤ, သဲစးဆဲး ဘူၤစဲၤ ဒၴူ လၳး တှဲၤသီဖဲစှူဒဲၤ တၤဟၴၤ အၤခၳၤအၤခၴူး အဲၤသီး ကြၴကှၤခၴူးဆံၤ စှူ ပှး လၳး တၲၤစၲၤ꤮ တိၤ။
\p
\v 11 ဖၳနၲုၤရဴ အဲၤသီး စၲု အီၤလှဴးဟၲုၤ ကၤယး ဒၲ အၤရှၲုၤတၤဟၴၤ ရဴ အၤ နဴးဟၴလၤဟိး အဲၤသီး န, “ပှဲၤ နှီဟၲုးနဴ ထၲုးဟဴ ခၳးစၤတီၤဗၴၤယၴး, အၤ ထၴဆံၤ, အၤ ဟၴဘဲၤ မၳးမှူရီၤစှူ ခၳးမဴစဲ အၤ တှဲၤသိူတှဲၤသူၤ တၤဟၴၤ န စဴမၤရူၤ စဴ။”
\p
\v 12 အဲၤသီး စၲု ဒၲ ကၤယး ဘဲမှၳၤ ယၴးတၤဟၴၤ အၤအိၤ, န ယၳဒၤဖၳ ခၳၤကျဴခၳၤကျူး တၤဟၴၤ, န ပြှဲၤအီၤသိူ တှဲၤသိူတှဲၤသူၤ အၤသရ တၤဟၴၤ အၤအိၤ ရဴ အၤ စၲု ရှူးမီၤကှၲု ရဴ အၤ စၲု နဴးမှၴၤဆၳဆထူၤ အဲၤသီး။ ရဴ ကၤယး ယၴးတၤဟၴၤ စၲု ပှံ ခၳးစၤတီၤဗၴၤ ရဴ စွီၤဟူး လၳး ဒၲ ကၤယး ထွှိး ခၳၤကျဴခၳၤကျူး တၤဟၴၤ အၤ မဲၤသဲၤညၴး။
\v 13 ထၲုးရဴ အဲၤသီး အဲဟူး ကၤယး ဒၲ အၤ ကှံ ခူလၤဟိးနှီ အၤသဲ န ခၳးစၤတီၤဗၴၤ အၤရီၤအၤကူး တၤဟၴၤ။ ရဴ ကၤယး ယၴးတၤဟၴၤနၲုၤ အၤ ဟၴ လၤဟူး န, “ကၤယး ယၴးတၲၤပြှဲၤ မၤ အၤ ဟၴပၴူဟၴကူး လှဴးပျီး ပှဲၤ တှဲၤလၳးတူးဟိး စးဆဲး န ခၳးမဴစဲ အၤ တှဲၤသိူတှဲၤသူၤ တၤဟၴၤ ပွှိး꤮ တၲၤဖှၲု စဴ မၴၤနၴး။
\v 14 ပှဲၤ နှီဟၲုး အၤ ဟၴ န ဗှီးနၤစၤရဲဖၳ ယၴၤဆၳူ ယၴး ကှံ မှၴၤတှးပြှဴၤကူး တှဲၤလၳးတူးဟိး ယၴးနၲုၤ ပှး ရဴ အၤ ကှံ ထၳၤလှူၤ တၤပျၴၤကူး ပှဲၤ လှၴကျိးလှၴခူၤ ဒၲ ခၳးမဴစဲ ဒၴူအိၤကူး ထၲုးဟဴ ပှဲၤ ယၴးနၲုၤတၤဟၴၤ ပှး” အၤ ဟၴ ဖၳနၲုၤ။
\p
\v 15 လှဴး꤮ ကၤယး ဒၲ အၤ အိၤနူးအိၤ ဘီ ကၤယး ထွှိး ခၳၤကျဴခၳၤကျူး အၤခးလှၴ ယၴးနၲုၤ တၤဟၴၤ မူတှးတှၲ လှဴး ခၳးစၤတီၤဗၴၤ, ရဴ အဲၤသီး မူထၴူၤ လၳး မဲၤသဲၤနၲုၤ အၤ သူစဴန တၤနၴမှဴခၳၤဖၳ အၤမဲၤသဲၤ နၲုၤ စဴ။
\c 7
\s1 ခၳးစၤတီၤဗၴၤ ဟၴဘဲၤငှိ တၤဟၴၤ
\p
\v 1 ပြှဲၤလၳးတူး ခၳၤကျဴဒၳၤလၲ ယၴးတၲၤပြှဲၤ ဆၳၤဒူး ခၳးစၤတီၤဗၴၤ န, “ဖၳ ကၤယး ယၴးတၤဟၴၤ ဟၴ နှဲၤ ယၴးနၲုၤမၤ, နှဲၤ ဟၴ မှလၤကိး နူး ဟဲး?”
\p
\v 2 ရဴ ခၳးစၤတီၤဗၴၤ ဒူ ပှၴ အဲၤသီး န, “ပှၲုဗှူမှၲုဖဲး သီး꤮ နှီဒး လၤဟူး ဗး ဟၴ ပှၴ သီး ယၴး! ဘီ ပှဲၤဖဲး ဖဲးအၤဘြှၤဟၤ စၲုအိၤ တူၤဟီ ဒၲ ဗှီးဟၤရှၤ ဟီတိၤ, ရဴ အၤ အိၤပး ပြဲ ဘီ မဲၤဆိၤပိၤတၴမီယ အၤခဲးနၲုၤ, စဴမၤရူၤ ဒၲ အၤ လၲဘး န တှဲၤတၤရၴူးဒၳၤ တၤရၴူးထၳး ယၴးတၲၤပြှဲၤ အိၤလှၲုးထူၤ ပှၴ လၳး ဒၲ အၤ မဲၤသဲၤညၴး။
\v 3 ထၲုးရဴ အၤ ဟၴ လၳး န, ‘ဒူၤကူး နှဲၤဟီၤနှဲၤဖူး, နှဲၤဖၳနှဲၤလှၴူၤ န နှဲၤထၴူးနှဲၤကှၴ နၲုၤတၤဟၴၤ ရဴ စၲု အိၤ ဒၲ ကှၴ ဒၲ ဗး ကှံ ဒၴူလှၲုး နှဲၤ ယၴးနၲုၤ ပှး နီ။’\f + \fr 7:3 \ft ဟၴၤခၳၤထွှိးလၳ ၁၂:၁\f*
\p
\v 4 “ဖၳနၲုၤရဴ ဖဲးအၤဘြှၤဟၤ ထၴၤစၲုကူး ဘီ ခၤလၤဒဲ ကှၴကၳး နၲုၤရဴ အၤ ထၴၤစၲုအိၤ ဒၲ ဗှီးဟၤရှၤ။ ဘီ အၤဖဲး သၴူးထၲုး ရဴ ဒၲခၴူးနၲုၤ စဴမၤရူၤ နဴးစၲုအိၤ လၳး ဒၲ ထၴူးကှၴ ဘီ သီးအိၤ နှီဒၴူ ခိးညှ ယၴးနၲုၤဟဴ။
\v 5 ရဴ စဴမၤရူၤ ဒၴူတှး နဴဟီ ဖဲးအၤဘြှၤဟၤ ပြှဲ တၲၤလှၴ꤮ တိၤ, ဘီ တၲၤကၴူးဖၳ ပြဲနၲုၤ꤮ အၤ ဒၴူ စဴ ဟီ လၳး တိၤ, တၤဒၲၤရဴ စဴမၤရူၤ အဴလှူၤ လၳး န အၤ ကှံ ဒၴူ လၳး ကှၴတၲၤကှၴ ပှး, ရဴ ကှၴယၴးနၲုၤ, အၤ ကှံ ထွှိး ဖဲးအၤဘြှၤဟၤ န အၤကျွီးအၤလူး ကၤလှူၤ ဒီးတံ ယၴးတၤဟၴၤ အၤထၴူးအၤကှၴ ပှး။ ဘီ စဴမၤရူၤ အဴလှူၤ လၳး ငှိယၴး အၤခဲးနၲုၤ, ဖဲးအၤဘြှၤဟၤ အၤဖၳ အိၤ ဟီ တၲၤပြှဲၤ꤮ တိၤ။\f + \fr 7:5 \ft ဟၴၤခၳၤထွှိးလၳ ၁၇:၈, ၄၈:၄\f*
\v 6 စဴမၤရူၤ ဟၴအိၤကူး ဖဲးအၤဘြှၤဟၤ န, ‘နှဲၤကျွီးနှဲၤလူး ကၤလှူၤ ဒီးတံ တၤဟၴၤနၲုၤ အၤ ကှံ စၲုထွှိး ဆီးပြှၴ ဒၲ ထၴူးရှၲုၤကှၴကျဴး တၲၤကှၴ ပှး, ရဴ အဲၤသီး ကှံ စၲုထွှိး စှံ ဘီနၲုၤ ပှး, ရဴ အၳး ကှံ မှၴၤစှၴူးမှၴၤစှံၤ အဲၤသီး အၤနၤလွှီးဇှဲၤ အၤကၳး ပှး။
\v 7 မၤနရဴ ဗး ကှံ စီၤရူၤ ကၤယး ဒၲ အၤ နဴးထွှိး အဲၤသီး စှံ နၲုၤတၤဟၴၤ ပှး။ ရဴ ဒၲခၴူးပှးနၲုၤ, အဲၤသီး ကှံ ထၴၤကှၤကူး န ကှၴဘီနၲုၤ တၲၤကှၴ ပှး ရဴ အဲၤသီး ကှံ ကှၤ စဴဘၳၤစဴဘဲးထူၤ ဗး ဘီ ခးလှၴ နၲုၤတၲၤဖိၤ ပှး,’\f + \fr 7:7 \ft ဟၴၤခၳၤထွှိးလၳ ၁၅:၁၃-၁၄, ထၴၤကှၤ ၃:၁၂\f* စဴမၤရူၤ ဟၴ ဖၳနၲုၤ။
\v 8 ထၲုးရဴ စဴမၤရူၤ အဴလှူၤ အၤငှိ န ဖဲးအၤဘြှၤဟၤ တၲၤမံး, ရဴ အၤ တှဲၤအၲးလှူၤ အၤ တှဲၤမတှဲၤဒူး ယၴးနၲုၤမၤ မှဟဴ ဖဲးအၤဘြှၤဟၤ လှၴကျိး မှၴၤ တှဲၤဒံတၤလီဖ\f + \fr 7:8 \ft စဴမၤရူၤ ဟၴတှး ဖဲးအၤဘြှၤဟၤ န အၤ ဘဲၤ ဒံတၤလီဖ။ သူဖၳ အဲၤ န အၤကျွီးအၤလူး တှး ကၤလှူၤ ဒီးတံ တၤဟၴၤ ကှံ ဒၴူလှၲုး န အဲၤသီး သဲပျဴၤတိးကှၲုး န စဴမၤရူၤ အၤ တှဲၤအၲးလှူၤယၴး ရဴ အၤ စှၳးအၴၤ ကြွိးမှၴၤကှၲုး ဖၳ စဴမၤရူၤ မၴၤကူး အၤညၴး နၲုၤ, အၤ ဘဲၤ ဒံတၤလီဖ, ထၲုးတိၤ သူဖၳ အၤ ကှံ ဒၴူလှၲုး လၤဟူး န အဲၤသီး မၤ စဴမၤရူၤ အၤကၤယး ဟဴ အၤညၴးနၲုၤ, အၤ ဘဲၤ ဒံတၤလီဖ။\f* ယၴးနၲုၤ ဟဴ။ ရဴ ဖဲးအၤဘြှၤဟၤ ဒံတၤလီ နှီဒၴူ အၤ ဖၳပြှဲၤခၳး ခၳးအှစဲ ဖ ဘီ အၤ အိၤပၤစှဲလှူၤ ထၲုး အၤ ဘးထူၤ အၤသဲး လွှီးသိူ အၤခဲးနၲုၤ။ ဖဲးအှစဲ မှၴၤ ဒီးတံ ပှၴကှၲုး အၤ ဖၳပြှဲၤခၳး ခၳးယၤကိၤ ဖၳ အၤဖဲး မှၴၤနၲုၤ။ ထၲုးရဴ ဖဲးယၤကိၤ မှၴၤ ဒီးတံ ပှၴ ကှၲုးပှိ အၤ ဖၳပြှဲၤခၳး ဆၴူသဲနၴူး ဖၳနၲုၤနၲုၤ။ ဖဲးယၤကိၤ အၤဖၳပြှဲၤခၳး ဆၴူသဲနၴူး ယၴးနၲုၤမၤ မှဟဴ ပှဲၤ ကျွီးလူး ဆၴူနၴူးမှၲု ယၴးတၤဟၴၤ အၤဖဲး တၤဟၴၤ ဟဴ။
\p
\v 9 “ဖဲးယၤကိၤ အၤဖၳပြှဲၤခၳး တၤဟၴၤနၲုၤ, အၤ သဲခွဲ နှီဒၴူ ကှၲုး အၤပှၲု ခၳးစိူစဲ ရဴ အဲၤသီး အီၤဆဲးစၲုကူး လၳး ဒၲ အၤ ကှံ စၲုထွှိးကူး စှံ ဒၲ အီၤစီူကှၴ။ မၤနရဴ စဴမၤရူၤ အိၤကှၲုး န အဲၤ။
\v 10 ထၲုးရဴ ဘီ အၤ ဆီတၲၤဘဲၤ တှဲၤပှူတှဲၤဆဲး အၤခဲးနၲုၤ, စဴမၤရူၤ မှၴၤဆီးပျဲ လၳး ပွှိး꤮ တၲၤဖှၲု စဴ။ ဘီ ခၳးစိူစဲ စၲုတှၲု ဒၲ အီၤစီူကှၴ ခွီဖၤရိၤ မဲၤသဲၤညၴး အၤခဲးနၲုၤ, စဴမၤရူၤ ဒၴူ လၳး တှဲၤသီတှဲၤဖဲ န ခွီဖၤရိၤ အၤ တှဲၤမူဒၳၤ ခိ နှီဒၴူဒံၤလၳး တၤဟၴၤ။ ထၲုးရဴ ခွီဖၤရိၤ နဴးပၲနှီ လၳး န အီၤစီူကှၴ န အၤဟီၤအၤဖူး န အၤဟိးထဲး သီးတၤဟၴၤ။
\p
\v 11 “ဘီနၲုၤအၤခဲး တှဲၤအိၤဗှီးအိၤကဴး အိၤထူၤ ဒၲ အီၤစီူကှၴ န ဒၲ ခၤနၤကှၴကၳး ရဴ တှဲၤစှၴူးတှဲၤစှံၤဒၳၤ တၤဒံၤ တၤဟၴၤ အိၤထွှိးထူၤ တှၲု စဴ ဒၲ ပှဲၤဖၴူးပှဲၤဖှၲုး တၤဟၴၤ လှၴအၴၤလှၴအိး အိၤ ပှး စဴ တိၤ စဴ။
\v 12 ရဴ ဘီ ဖဲးယၤကိၤ နှီဟၲုး န ဘှၲုဟၲုးဒီး အိၤ ဒၲ အီၤစီူကှၴ အၤခဲးနၲုၤ, အၤ နဴးစၲု အီၤပြှီၤ ပှဲၤဖဲး ဒၲ꤮ ညၴနၳၤ တၤဟၴၤ ဆဲၤအၴၤဆဲၤအိး ဒၲ အီၤစီူကှၴ အၤရှၴလၲ တၲၤဖှၲု။
\v 13 ဘီ အဲၤသီး စၲုဟဴ နၴူးဖှၲုတၲၤဖှၲု အၤခဲးနၲုၤ, ခၳးစိူစဲ ဒၴူသဲညၴး အဲၤသီး န အဲၤ မၤ အဲၤသီး အၤပှၲု နှီဒံၤ ရဴ ခွီဖၤရိၤ သဲညၴးဟူး ကှၲုးဒံၤ ခၳးစိူစဲ အၤပှၲုအၤဗှူ, အၤမှၲုအၤဖဲး ယၴးတၤဟၴၤ။
\v 14 ထၲုးရဴ ခၳးစိူစဲ နဴးကှၤ အဲဟူး အၤဖဲး ဖဲးယၤကိၤ န အၤပှၲုဗှူ ကျွီးလူး လှဴး꤮ ပျီး ဒၲ အီၤစီူကှၴကၳး။ အၤပှၲုဗှူ ကျွီးလူး လှဴး꤮ ပျီး နၲုၤ, အၤ အိၤ သၲုးသိူတၲၤဆၴူး န သဲညှး။
\v 15 ဖၳနၲုၤရဴ ဖဲးယၤကိၤ န အၤဖၳအၤလှၴူၤ တၤဟၴၤ စၲုအိၤ လၤဟူး ဒၲ အီၤစီူကှၴ ရဴ အဲၤ န ပှဲၤဖဲး ဒၲ꤮ ညၴနၳၤ တၤဟၴၤ စၲုသၴူးလှဴး ဘီနၲုၤ။
\v 16 အဲၤသီး လှၲုးတှိၤ တၤဟၴၤနၲုၤ, အၳး ဖၴူကှၤ အဲၤ ဒၲ ဗှီးဆူကၴၤ။ ရဴ အၳး ကှၤ အီၤလှၲု အဲၤသီး ဘီ ဖဲးအၤဘြှၤဟၤ အီၤပြှီၤ အိၤနှၴၤကူး နှီဒၴူ လှၲုးခၳၤ နၲုၤတၲၤဖိၤ။ လှၲုးခၳၤ ဒၲ ဗှီးဆူကၴၤ ယၴးနၲုၤ ဖဲးအၤဘြှၤဟၤ အီၤပြှီၤ ဒၲ ခၳးဟၤမိၤ အၤဖၳ သီးတၤဟၴၤ အၤအိၤ။
\p
\v 17 “ဘီ ဆၲုခဲး ဖံၤထူၤဟဴ န စဴမၤရူၤ ကှံ မှၴၤလၲမှၴၤဘးထူၤ အၤ တှဲၤအဴလှူၤနှၲုၤလှူၤ ဒၲ အၤ အဴလှူၤ ထၲုးဟဴ န ဖဲးအၤဘြှၤဟၤ အၤခဲးနၲုၤ, ပှဲၤ မၴူးစၲၤဖၳ ဒၲ အၤ အိၤ ဒၲ အီၤစီူကှၴကၳး ယၴးတၤဟၴၤနၲုၤ, အၤ အိၤရှိထူၤ န အိၤရှိထူၤ စဴ။
\v 18 ဒၲခၴူးနၲုၤ, ခွီ ဒၲ အၤ သဲညၴး ခၳးစိူစဲ အၤရီၤအၤကူး တိၤ တၲၤပြှဲၤနၲုၤ, အၤ ထူၤ ပၲနှီ အီၤစီူကှၴ။\f + \fr 7:18 \ft ထၴၤကှၤ ၁:၈\f*
\v 19 အၤသဲပျဴၤ စဴ ဒၲ ပှဲၤ မၴူးစၲၤဖၳ ယၴးတၤဟၴၤ အၤခၳၤ တိၤ။ အၤ မှၴၤစှၴူးမှၴၤစှံၤ ပှဲၤမှၲုပှဲၤဖဲး, ပှဲၤဖၴူးပှဲၤဖှၲုး ဒၲ꤮ ညၴနၳၤ တၤဟၴၤ, သူဖၳ ပၤစှဲဖၳ အိၤသဲး နၲုၤတၤဟၴၤ ကှံ သၴူးကူး အၤညၴးနၲုၤ အၤ နဴးစၲု ဒူၤတၤဖးဇၴူၤကူး တၤဒံၤ ပှဲၤမၴူးစၲၤ ဖၳအိၤသဲး ယၴးတၤဟၴၤ န ဟီၤ။
\p
\v 20 “ခၳးမဴစဲ အိၤပၤစှဲလှူၤ တိးကှၲုး ဘီနၲုၤအၤခဲး ဟဴ။ အဲၤ မၤ ပၤစှဲဖၳ ဒၲ အၤ ဖဲးတွှိဖဲးသးရူး ဒၲ စဴမၤရူၤ အၤညၴးဟူး တၲၤပြှဲၤ။ အၤမှၲုအၤဖဲး မူခွဲၤ နှီဒၴူလဲ လၳး ဒၲ ဟီၤဒဴကၳး သၲုးလဲး လဲး꤮ ဟၳၤပြဲ။
\v 21 ရဴ ဘီ အၳး စၲုဒူၤ တၤဖးကူး အဲၤ န ဟီၤ အၤခဲးနၲုၤ, ခွီဖၤရိၤ အၤဖၳပြှဲၤမဴၤ မူထၴူၤ လၳး ရဴ အၤ ဖၴူကှၤ ဘှၲုၤဒၳၤ အီနှီဒၴူ လၳး ဖၳ အၤဖၳ န အၤနှၴ နှီဒံၤ တၲၤပြှဲၤနၲုၤ။
\v 22 အၳး အီၤသိူအီၤသူးနှီ ခၳးမဴစဲ န အီၤစီူဖၳ အၤ တှဲၤသီတှဲၤဖဲ ပွှိး꤮ တၲၤစၲၤ ရဴ အၤ တှဲၤဟၴဘဲၤဟၴဆၲုး န အၤ တှဲၤဖၴူတှဲၤမှၴၤ တၤဟၴၤနၲုၤ, အၤ လၲဘး န တှဲၤတၤရၴူးဆိူၤဆဴး စဴ။
\p
\v 23 “ဘီ အၤနၤ အိၤဟဴ လွှီးဆၴူး အၤခဲးနၲုၤ, အၤ ဘၴၤလှူၤ အၤသဲပျဴၤ န အၤ ကှံ စၲုအိၤလၴး ကှၲုး အၤမၴူးစၲၤ အီၤစၤရှၴလၤဖၳ တၤဟၴၤ။
\v 24 အၤ မူထၴူၤ အီၤစီူဖၳ တၲၤပြှဲၤ မှၴၤနံးမှၴၤစ အီၤစၤရှၴလၤဖၳ တၲၤပြှဲၤ ရဴ အၤ စၲု မှၴၤစွှိ ပှၴကှၲုး အီၤစၤရှၴလၤဖၳ ယၴးတၲၤပြှဲၤ။ အၤ မှၴၤလှၴူးဆံၤ ကှၤခၴူး အီၤစီူဖၳ ယၴးတၲၤပြှဲၤ ရဴ အၤ မှၴၤသၴူးကူး လၳး။
\v 25 အၤ တၤနှၴၤ န အၤ မၴူးစၲၤဖၳ နှီဒံၤ တၤဟၴၤ သဲညၴး န စဴမၤရူၤ ကှံ နွိထူၤ အဲၤ ဒၲ အၤ ကှံ မှၴၤဆီးပျဲကှၤနှီ အဲၤသီး ဒၲ စှံခးလှၴ ပှး တၤဒၲၤရဴ အဲၤသီး သဲညၴးဆံၤ ကှၲုး လၳး တိၤ။
\v 26 အၤနိၤတၲၤညၴးနၲုၤ, အၤ မူထၴူၤ အီၤစၤရှၴလၤဖၳ န အီၤစၤရှၴလၤဖၳ သဲနၴူး ကျၴူ နှီဒၴူ ခၴူးဒံၤ လၳး ရဴ အၤ စၲု အယစံ မှၴၤပှၴးမှၴၤဒွိး ကှၤခၴူး ပှၴ အဲၤသီး ရဴ အၤ ဟၴ အဲၤသီး န, ‘နှီဒး လၤဟူး ခိးဘဴသိူ သီး꤮ သီးနသီး နှီဒံၤပြဲ ရဴ သီး စၲု ဗံနှီဒၴူ လၳး မှၴၤတၴး?’
\p
\v 27 “မၤနရဴ ကၤယး ဒၲ အၤ မှၴၤသံမှၴၤပျ ရှၴ အၤခိး အီၤစၤရှၴလၤဖၳ နှီဒံၤ ယၴးတၲၤပြှဲၤနၲုၤ, အၤ ဆူၤ တၤဖး စၲုကူး ခၳးမဴစဲ ဒၲ အၤထံး ရဴ အၤ ဟၴ လၳး န, ‘မၤအၳးပၴး တၲၤပြှဲၤ ဒၴူ နှဲၤ တၤရၴူးဆိူၤဆဴး ဒၲ နှဲၤ ကှံဘဲၤ ပၲ ပှဲၤ ရဴ စီၤရူၤ ပှဲၤ နၲုၤပၴး?
\v 28 နှဲၤ သဲဇှံ မှၴၤသၴူးကှၲုး ဗး ဖၳ နှဲၤ မှၴၤသၴူး အီၤစီူဖၳ ဒၲ ပှဟၴနၳၤ နၲုၤတၲၤပြှဲၤ ဟဲး?’\f + \fr 7:28 \ft ထၴၤကှၤ ၂:၁၄\f*
\v 29 ဘီ ခၳးမဴစဲ နှီဟၲုး ငှိ ယၴးတၲၤမံး အၤခဲးနၲုၤ, အၤ ထၴၤကျူၤ စၲုအိၤ ဒၲ မီဒီၤယၤကှၴ ဖၳ ထၴူးရှၲုၤကှၴကျဴးဖၳ တၲၤပြှဲၤ, ရဴ အၤ စၲု ဖၳအိၤနှီ ဘီနၲုၤ သဲနၴူး။
\p
\v 30 “ခၳးမဴစဲ စၲုအိၤ ဘးဟဴ ဘီနၲုၤ အၤနၤလွှီးဆၴူး ဟဴ အၤခဲး, ဒၲ စီနဆိၤ ခးဆၴူ, ကှၴဆဲးထၴူးကူၤ လှဴတၤမခၳၤ ခးလှၴ တၲၤဖိၤနၲုၤ, မီၤအံးထူၤ စှးစှၲု ရဴ တၤနၴမှဴခၳၤဖၳ တၲၤပြှဲၤ အိၤလှၲုးထူၤ ပှၴ လၳး ဒၲ မီၤကၳး ဒၲ အၤ မဲၤသဲၤညၴး။\f + \fr 7:30 \ft ထၴၤကှၤ ၃:၂\f*
\v 31 ခၳးမဴစဲ မူထၴူၤ ရဴ အၤ ခၴူသၳၤခၴူသဲ ရဴ အၤ ဟူးမူဖံၤ တှးတှၴၤ လၳး ရဴ အၤ နှီဟၲုး ဘူၤစဲၤ ငှိပြှၤထူၤ န,
\v 32 ‘ဗး မၤ နှဲၤ မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ အၤ စဴမၤရူၤ။ ဗး မၤ ဖဲးအၤဘြှၤဟၤ, ဖဲးအှစဲ, ဖဲးယၤကိၤ တၤဟၴၤ အၤ စဴမၤရူၤ။’\f + \fr 7:32 \ft ထၴၤကှၤ ၃:၆\f* ခၳးမဴစဲ သဲအီၤဆၴး တၤနူးတၤဒဲၤ စဴ ရဴ အၤ မူဘံၤ ပှး စဴ တိၤ။
\p
\v 33 “စဴမၤရူၤ ဟၴ ပှိ လၳး န, ‘ခးလှၴ ဘီ နှဲၤ ကၤထဴၤအိၤ နှီဒၴူ နၲုၤတၲၤဖိၤ မၤ ဟၴၤခၳၤ ဒၲ အၤစးအၤဆဲး အၤခၳၤအၤခၴူး ပျွိထၴၤကူး နှဲၤခၳၤဖ နၲုၤ။\f + \fr 7:33 \ft ထၴၤကှၤ ၃:၅\f*
\v 34 ဗး မၴူးစၲၤဖၳ ခူစှၴူးခူစှံၤ နူၤစဴ ဒၲ အီၤစီူကှၴကၳး နၲုၤမၤ ဗး မူထၴူၤ ဟဴ။ ဗး နှီဟၲုးဟဴ အဲၤသီး တၤအှၲုးတၤဆဲး ရဴ သူဖၳ ဗး ကှံ မှၴၤဆီးပျဲကှၤ အဲၤသီး အၤညၴးနၲုၤ, ဗး ဟူးလှူၤ ဟဴ။ စၲုစဴမဴး ခိးညှ, ဗး ကှံ နဴးစၲု နှဲၤ ဒၲ အီၤစီူကှၴကၳး။’\f + \fr 7:34 \ft ထၴၤကှၤ ၃:၇-၈, ၁၀\f*
\p
\v 35 “ခၳးမဴစဲ မၤ ကၤယး တၲၤပြှဲၤ ဒၲ အၤမၴူးစၲၤ အီၤစၤရှၴလၤဖၳ နှီဒံၤ ဗီးကူး လၳး န ငှိ တၲၤမံး ဒၲ အၤ ဟၴ လၳး န, ‘မၤအၳးပၴး တၲၤပြှဲၤ ဒၴူ နှဲၤ တၤရၴူးဆိူၤဆဴး ဒၲ နှဲၤ ကှံ ဘဲၤပၲနှီ ပှဲၤ ရဴ စီၤရူၤ ပှဲၤ နၲုၤ ပၴး?’\f + \fr 7:35 \ft ထၴၤကှၤ ၂:၁၄\f* အၤ ဟၴ လၳး ဖၳနၲုၤ။ တၤနၴဖၳ အိၤလှၲုးထူၤ ပှၴ လၳး ဒၲ စှးစှၲုကၳး အၤခၳၤအၤခၴူး, စဴမၤရူၤ အၤနှၴဘူၤစဲၤ နှီဒံၤ နဴးစၲု လၳး ဒၲ အၤ ကှံ ပၲနှီ အၤ ကၤယး ဘဲမှၳၤ ရဴ အၤ ကှံ မှၴၤဆီးပျဲကှၤ အဲၤသီး။
\v 36 ဒၲ အီၤစီူကှၴကၳး နၲုၤ ဘဲၤဘဲၤ, ဒၲ ထၴူးလှီၤဒၳၤတၤဗှၤ အၤကၳးနၲုၤ ဘဲၤဘဲၤ, ခၳးမဴစဲ ဒၲ အၤ အဲထၴၤကှၤကူး ယၳဒၤဖၳ တၤဟၴၤ ဒၲ အီၤစီူကှၴကၳး ယၴးတၲၤပြှဲၤနၲုၤ, အၤ မှၴၤလှၲုး ပှၴ အဲၤသီး တှဲၤမှၴၤ တၤကျီခိခၴူၤ တၤဟၴၤ န တှဲၤမှၴၤတၤပှၤ ခၴူသၳၤခၴူသဲ တၤဟၴၤ။ ထၲုးတိၤ ဘီ အဲၤသီး ကှၤ ဒၲ ကှၴဆဲးထၴူးကူၤ လှဴတၤမခၳၤ အၤနၤ လွှီးဆၴူး အၤကၳးနၲုၤ ဘဲၤဘဲၤ, အၤ မှၴၤလှၲုး ပှၴ အၳး တှဲၤတၤကျီခိခၴူၤ ယၴးတၤဟၴၤဟၴၤ။
\p
\v 37 “ခၳးမဴစဲ မၤ ကၤယး ဒၲ အၤ ဟၴဆိၤလှၲုး ပှၴ အီၤစၤရှၴလၤ အၤကျွီးအၤလူး တၤဟၴၤ န, ‘စဴမၤရူၤ ကှံ နဴးဟူးလှူၤ ပြှဲၤပြှိၤ ဒၲ သီးအိၤ ဖၳ အၤ နဴးဟူး ဗး ယၴးနၲုၤ ပှး, ရဴ အဲၤ မၤ သီး မၴူးစၲၤဖၳ နှီဒံၤ ပြဲ။’\f + \fr 7:37 \ft ဒၲၤညး ၁၈:၁၅\f*
\v 38 ခၳးမဴစဲ မၤ ကၤယး တၲၤပြှဲၤ ဒၲ အၤ အိၤတှၲအိၤပျဴ ရှိကှၲုး လှဴး န ပှဲၤဖၴူးပှဲၤဖှၲုး ဒၲ ကှၴဆဲးထၴူးကူၤ လှဴတၤမခၳၤ နၲုၤတၲၤပြှဲၤ ဟဴ။ အၤ အိၤတှၲကှၲုး န ပှဲၤ မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ န တၤနၴမှဴခၳၤဖၳ ဒၲ အၤ ဟၴဘဲၤ နှီဒၴူ လၳး ဒၲ စီနဆိၤခၳၤ နၲုၤတၲၤပြှဲၤ ဟဴ။ ထၲုးရဴ အဲၤ မၤ ကၤယး တၲၤပြှဲၤ ဒၲ အၤ နှီဘဲၤ စဴမၤရူၤ အၤလှးအၤငှိ ဒၲ အၤ ထွှိးပြှဲၤ ယၴးတၤဟၴၤ ရဴ အၤ ကှံ ဒၴူလှူၤ ဒီးတံ ပှၴ န ပှဲၤ ယၴးတၤဟၴၤ နၲုၤ ဟဴ။
\p
\v 39 “တၤဒၲၤရဴ ပှဲၤ မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤနၲုၤ, အၤ နှီဒး ခၳးမဴစဲ အၤငှိ တိၤ။ အဲၤသီး ဘၴၤတၤနှကူး လၳး ရဴ အဲၤသီး တၤနှၴၤ သဲဇှံ ကှၤခၴူး ဒၲ အီၤစီူကှၴ ပြဲ။
\v 40 အဲၤသီး ဟၴ ခၳးမဴစဲ အၤဗှူ ခၳးအၤရှိၤ န, ‘ဘူ ပှၴ ပှဲၤ ဘူၤစဲၤ တၤဟၴၤ ဒၲ အၤ ကှံပၲကှံသၳး နှီ ပှဲၤ တၤဟၴၤ! ခၳးမဴစဲ ဒၲ အၤ အဲထၴၤကှၤ ပှဲၤ ဒၲ အီၤစီူကှၴကၳး ယၴးတၲၤပြှဲၤနၲုၤ, ခိးညှရဴ အၤ မှၴၤကြူ꤮ အၤနှၴ ဖၳတၴး နၲုၤ, ပှဲၤ သဲညၴး ပှးတိၤ ဟဴ!’\f + \fr 7:40 \ft ထၴၤကှၤ ၃၂:၁, ၂၃\f*
\v 41 ထၲုးရဴ ဘီနၲုၤခဲး အဲၤသီး ဘူ ပှၳဖဲးဖၳ ဇှဇှိၤ တၲၤဒှၲုး ရဴ အၤ လၳးထူၤနှီ လၳး ရဴ အဲၤသီး သဲကြှံးသဲလှဴး မှၴၤပွဲၤ အၴၤအိး နှီဒၴူ, ရဴ ထၳၤသဲထူၤ နှီဒၴူ လၤဟူး တှဲၤ ဒၲ အၤ မှၴၤ နှီဒၴူ လၤဟူး န အၤတၤခၳၤ ယၴးတၤဟၴၤ။
\v 42 ဖၳနၲုၤရဴ စဴမၤရူၤ တၤရီ ကဴကျဴးကူး အဲၤသီး ရဴ အၤ ဒၴူထွှိးထူၤကူး အဲၤသီး န ကၤယး ဒၲ အၤ စဴဘဲးထူၤ တၤမှဴ, လဲး, ဆဲၤ ဒၲ မှဴလှဲး တၤဟၴၤ ဖၳ အၳး ရးအိၤကူး ဒၲ ပြှဲၤပြှိၤ တၤဟၴၤ အၤလီၤကၳး နၲုၤ ရဴ အၤ ဟၴ န,
\q1 ‘အီၤစၤရှၴလၤဖၳ သီး꤮! ဘီ သီး အိၤ ဒၲ ကှၴဆဲးထၴူးကူၤ လှဴတၤမခၳၤ အၤနၤလွှီးဆၴူးကၳး အၤခဲး, တှဲၤဖၳတှဲၤလှၴူၤ ဒၲ သီး မှၴၤသၴူး ရဴ သီး လၳးတူးထူၤ တၤဟၴၤ နၲုၤမၤ သီး လၳးထူၤ န ဗး မှတိၤ။
\v 43 တှဲၤ ဒၲ သီး ဇှစၲု နှီဒၴူ ယၴးနၲုၤမၤ ဘူၤစဲၤ ဒၲ အၳး အဲ န မှိၤလ ယၴး အၤလှၴသံၤ န သီးဘူၤစဲၤ ဒၲ အၳး အဲ န ရၤဖၤ ယၴး အၤဆဲၤ ပြဲ။ တှဲၤနၲုၤတၤဟၴၤ မၤ မှပြဲ ပြှဲၤဇှိၤ ဒၲ သီး ဘူ နှီဒၴူ န သီး လှၴစဴဘဲးထူၤ အၤညၴးပြဲ။ ဖၳနၲုၤရဴ ဗး ကှံ နဴးစၲုဇၴူၤကူး သီး ဒၲ ထၴူးရှၲုၤကှၴကျဴး ဒၲ အၤဇၴူၤကျဴး စဴ န ဘၤဘၳၤလိၤကှၴ ယၴးနၲုၤ ပှး။’\f + \fr 7:43 \ft အၤမိၤစၲၤ ၅:၂၅-၂၇\f*
\p
\v 44 “ဘီ ပှဲၤ မှၲုဖဲးဖၴူးဖှၲုး ဒၲ꤮ ညၴနၳၤ အိၤပး ဒၲ ကှၴဆဲးထၴူးကူၤ လှဴတၤမခၳၤ အၤခဲးနၲုၤ, အဲၤသီး အီၤဆဴနှီ လၤဟူး လှၴသံၤ ဒၲ စဴမၤရူၤ ဟၴလှၲုး ပှၴ အဲၤသီး နၲုၤတၲၤမၴး။\f + \fr 7:44 \ft လှၴသံၤ ဒၲ အၤ ဒၴူလှၲုး န စဴမၤရူၤ အိၤကှၲုး န အဲၤသီး\f* အၤ အီၤဆဴထူၤ လှၴသံၤဒၳၤယၴး ဖၳ စဴမၤရူၤ ဟၴဆိၤလှၲုးနှီ ပှၴဟဴ ခၳးမဴစဲ ရဴ အၤ ဒၴူလှၲုး ပှၴထၲုးဟဴ လၳး နၲုၤပြဲ။
\v 45 ဒၲခၴူးနၲုၤ ပှဲၤကျွီးပှဲၤလူး ယၴးတၤဟၴၤ နှီဘဲၤကှၲုး လှၴသံၤဒၳၤယၴး ဒၲ ပှဲၤမှၲုပှဲၤဖဲး တၤဟၴၤ အၤ အိၤ ရဴ ဘီ အဲၤသီး စၲုကှၲုး န ခၳးစဴူဆွၤ အၤခဲးနၲုၤ, အၤ ဖၴူစၲု နှီဒၴူ။ ဘီ အၤ နှၲုးဖၴူနှီ ဟဴ ကှၴ အၤခဲးနၲုၤ, အဲၤသီး ဖၴူနှၲုးတှၲ နှီဒၴူ လှၴသံၤဒၳၤ ယၴးနၲုၤ ဒၲ ကှၴနၲုၤတၲၤဘၤ အၤကၳး။ ရဴ စဴမၤရူၤ ဗှဲထၴၤရှၴ ပှၴကူး အဲၤသီး မၴူးစၲၤရှၲုၤဖၳ ဒၲ အၤ အိၤ ဘီနၲုၤ တၤဟၴၤ ရဴ လှၴသံၤ ယၴးနၲုၤ အၤ အိၤ ဘီနၲုၤ တှၲုဒၲ ခၳးဒၤဗီၤ ထံးခဲး။
\v 46 စဴမၤရူၤ သဲပျဴၤအိၤနှီ ခၳးဒၤဗီၤ ရဴ ခၳးဒၤဗီၤ ကွီးသဲဇှဴၤ ထူၤနှီ လၳး ဒၲ အၤ ကှံ ပျွိး အီၤဆဴထူၤ လၳး ဖဲးယၤကိၤ အၤ စဴမၤရူၤ လှၴအိၤနှီဟီၤ အၤညၴး တၲၤမၴး။
\v 47 မၤနရဴ ကၤယး ဒၲ အၤ အီၤဆဴထူၤနှီ ပှၴ စဴမၤရူၤ အၤဟီၤ ယၴးတၲၤမၴး နၲုၤမၤ ဖဲးဒၤဗီၤ အၤဖၳခၳး ခၳးဆဴၤလၤမိၤ ပြဲ။
\p
\v 48 “မၤနရဴ စဴမၤရူၤ ဒၲ အၤဒၳၤလၲ ယၴးတၲၤပြှဲၤနၲုၤ ဟီၤ ဒၲ ပြှဲၤလှၳၤကၤယး မှၴၤ န အၤတၤခၳၤ နၲုၤ အၤ အိၤတိၤ။ ဖၳ ပြှဲၤပြှိၤ တၲၤပြှဲၤ ဟၴအိၤနှၴၤ န
\v 49 ဘူၤစဲၤ စဴမၤရူၤ ဟၴ န, 
\q1 ‘မှဴခၳၤ မၤ ဗး ခးလှၴ လှၴအိၤနူး။ ဟၴၤခၳၤ မၤ ဗး ခးဒှၲုၤ လှၴဇှီ ဒူၤတှး တၤစိၤ။ သီး ကှံရှၴ အီၤဆဴထူၤ ပှၴ ဗး ဟီၤ ဖၳတၴး တၲၤစၲၤတၴး ပှး? ဗး လှၴအိၤခးလှၴ အိၤတိး ဘီတၴး တၲၤဖိၤတၴး?
\v 50 လှဴး꤮ ယၴးတၤဟၴၤ မၤ ဗး မှၴၤထွှိးထူၤ န ဗးနှၴ နှီဒံၤ မှတိၤ ဟဲး?’”\f + \fr 7:50 \ft ယၤဆူယၤ ၆၆:၁-၂\f*
\p
\v 51 ခၳးစၤတီၤဗၴၤ ဟၴ ပှိ န, “သီး သဲပျဴၤ ပြၴူးကၤဒီ စဴ! သီး သဲပျဴၤနၲုၤ အၤ သူစဴန ကၤယး ဒၲ အၤ သဲညၴး စဴမၤရူၤ တိၤ တၤဟၴၤ နၲုၤ စဴ! စဴမၤရူၤ အၤလှးအၤငှိ အၤညၴး ရဴ သီး ခးလဲၤကၤအဴး ကၤနှိ꤮ တိၤ! သီး ကြွိးမှၴၤ သူစဴန သီး မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ မှၴၤနၲုၤ စဴ, ရဴ သီး မှၴၤဒီဒူး တှးတှံး သဲစးဆဲး ပွှိး꤮ တၲၤဖှၲု စဴ!
\v 52 သီး မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤနၲုၤ, အၤ မှၴၤစှၴူးမှၴၤစှံၤ လှဴး ပြှဲၤပြှိၤ တၤဟၴၤ ပွှိး꤮ တၲၤဖှၲု စဴ။ စဴမၤရူၤ အၤကၤယး ဒၲ အၤ ဟူး ဟၴဆိၤအိၤနှၴၤ ပှၴ အၳး န စဴမၤရူၤ အၤလၳၤလၴ စဴတှၴၤ ဒၲ အၤ ကှံရှၴ ဟူး ပှး ယၴးတၲၤပြှဲၤ အၤရီၤအၤကူး တၤဟၴၤနၲုၤ, သီး မှၲုဖဲးဖၴူးဖှၲုး တၤဟၴၤ မှၴၤသၴူးကူး ထၲုး အဲၤသီး ဟဴ။ ခိးညှရဴ သီး အီၤဆဲးတှးကူး စဴမၤရူၤ အၤလၳၤလၴ စဴတှၴၤ ယၴးတၲၤပြှဲၤ ဟဴ, ထၲုးတိၤ သီး မှၴၤသၴူးကူး ဟဴ လၳး ဟဴ။
\v 53 သီး နှီဘဲၤဟဴ ခၳးမဴစဲ အၤ တှဲၤသိူတှဲၤသူၤ ဒၲ စဴမၤရူၤ ဒၴူတှး ဒီးတံ န မှဴခၳၤတၤနၴဖၳ နၲုၤတၤဟၴၤ တၤဒၲၤရဴ သီး နှီဒး လၳးငှိ တိၤ,” ခၳးစၤတီၤဗၴၤ ဟၴ ဖၳနၲုၤ။
\s1 အၳး တှသၴူး ခၳးစၤတီၤဗၴၤ န လှဴ
\p
\v 54 ဘီ ကၤယး ထွှိး ခၳၤကျဴ တၤဟၴၤ နှီဟၲုး ခၳးစၤတီၤဗၴၤ အၤ တှဲၤဟၴဘဲၤယၴး အၤခဲးနၲုၤ, အဲၤသီး သဲပျဴၤဒၳၤ ရဴ အၤ အှၤတၤကြှံၤ တိးဒဲးစၲု လၤဟူး စဴ အၤခၳၤခၴူး ဒၲ လၳးအိၤ။
\v 55 မၤနရဴ ခၳးစၤတီၤဗၴၤ ရဴ, အၤ လၲဘး န သဲစးဆဲး ဘူၤစဲၤ။ အၤ တှၳထူၤ ဒၲ မှဴခၳၤ ရဴ အၤ မူထၴူၤ စဴမၤရူၤ အၤလီးအၤတၤခဲး, ထၲုးတိၤ အၤ မူထၴူၤ ယၴၤဆၳူ ကၤထဴၤအိၤ ဒၲ စဴမၤရူၤ အၤတၤခၳၤ စဴထွိ တၲၤကၴူး။
\v 56 ရဴ ခၳးစၤတီၤဗၴၤ ဟၴ အဲၤသီး န, “မူမဴးလၴ꤮! ဗး မူထၴူၤ မှဴခၳၤ အိၤမိးထူၤ ရဴ ပြှဲၤလှၳၤကၤယး အၤဖၳခၳး ကၤထဴၤအိၤ ဒၲ စဴမၤရူၤ အၤတၤခၳၤ စဴထွိ နၲုၤတၲၤကၴူး။”
\p
\v 57 ယၴးတၲၤဖှၲုရဴ ကၤယး ထွှိး ခၳၤကျဴ တၤဟၴၤ အဲထိးအဲမှိၤ ရဴ တှီၤဘီ လၤဟူး အၤခးလဲၤ န အၤကၤနဴး။ ရဴ တၲၤဖှၲုတၲုး အၤ လွှိး ဟူးတိး ဒၲ ခၳးစၤတီၤဗၴၤ အၤအိၤ။
\v 58 ရဴ အဲၤသီး စွီၤထၴၤစၲုကူး ခၳးစၤတီၤဗၴၤ ဒၲ ဗှီးကျဴး ရဴ တှ လၳး န လှဴ။ ပြှဲၤခူသဲ သီးတၤဟၴၤ ဒူၤအိၤကူး အဲၤသီး စှၤကျဴး တၤဟၴၤ ဒၲ ပြှဲၤခၳးဖၳသဲၤ ဒၲ အၤမွှီၤ န ခၳးစဴလၳ ယၴးတၲၤပြှဲၤ အၤ အိၤ ရဴ အၤ နဴးအိၤပှဴမူနှီ လၳး။
\p
\v 59 ဘီ အဲၤသီး တှ ခၳးစၤတီၤဗၴၤ န လှဴ အၤခဲး, ခၳးစၤတီၤဗၴၤ ကွီးစဴဘဲးထူၤ ဘူၤစဲၤ ရဴ အၤ ဟၴ န, “ဘူၤစဲၤ ယၴၤဆၳူ꤮, ဖၴူဒွိကူး ဗး သဲပျဴၤ ယၴး။”
\v 60 အၤ ဒငှံၤလှူၤ ရဴ အၤ အဲထိးထူၤ န, “ကၲ꤮ ဘူၤစဲၤ, ပျွိးကူးရၴ အဲၤသီး တှဲၤသံ နီ꤮” အၤ ဟၴ ထၲုးရဴ အၤ သၴူးကူး။
\c 8
\p
\v 1 အၳး မှၴၤသၴူး ခၳးစၤတီၤဗၴၤ ယၴးနၲုၤ, ခၳးစဴလၳ ဆၳၤတိး သူကှၲုး အၤသဲပျဴၤ န ပြှဲၤမှၴၤသၴူး ခၳးစၤတီၤဗၴၤ နၲုၤတၤဟၴၤ ရဴ အၤ ကြွိးအဴလှူၤ သူကှၲုး ဖၳနၲုၤ။ စထူၤ ဘီနၲုၤ တၲၤညၴး တှးပျၴၤဟူး ရဴ ကၤယး ဒၲ အၤ အိၤ ဒၲ ဗှီးယၤရၳဆူၤလၴၤ အၤကၳး ရဴ အၤ ဇှံအၴၤညှအၴၤ ယၴၤဆၳူ တၤဟၴၤနၲုၤ အၳး မှၴၤစှၴူးမှၴၤစှံၤ နူၤစဴ အဲၤသီး စဴ။ ကၤယး ဒၲ အၤ အိၤကူး ဒၲ ဗှီးယၤရၳဆူၤလၴၤ အၤကၳး တၤဟၴၤ နၲုၤမၤ တံပြဲ ပြှဲၤဒၲၤညးဖၳ တၤဟၴၤ ပြဲ။ ရဴ လှဴး꤮ ကၤယး ဒၲ အၤ ဇှံအၴၤညှအၴၤတှဲၤ တၤဟၴၤနၲုၤ အၤ ထၴၤကျူၤ စၲုပြၲုစၲုပြူး လှဴးပျီး ဒၲ ယၳဒၤကှၴ န ဆူၤမၤရီကှၴ။
\v 2 ပြှဲၤ မှိၤနှီ နူၤစဴ စဴမၤရူၤ နၲုၤ အၤ အိၤ တၤဟၴၤ ရဴ အၤ စၲု အီၤလှၲု ဒွိကူး ခၳးစၤတီၤဗၴၤ။ ရဴ အဲၤသီး ငှၲုသၴူးငှၲုအိၤ လၤဟူး စဴ။
\v 3 ခၳးစဴလၳ ဟၴယၴး တၲၤပြှဲၤနၲုၤ အၤ အယစံ ပှၳး မှၴၤပၴူမှၴၤကူး ခြီ အၤ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ။ အၤ စၲုထူၤ နှၲုး ဒၲ ဟီၤတၲၤမၴး ထၲုး တၲၤမၴး အၤကၳး, ရဴ အၤ စၲုစွီၤ တၤရှၳထၴၤ ပြှဲၤမဴၤမဴၤ, ပြှဲၤခၳးခၳး ဒၲ အၤ ဇှံအၴၤညှအၴၤတှဲၤ တၤဟၴၤ ရဴ ဒဴနှၲုး အဲၤသီး ဒၲ အၤပှိၤကၳး။
\s1 ခၳးဖီလီၤပၳၤ ဟၴဆိၤဒၲၤညး တှဲၤသဲကြှံးမီၤလၤ ဒၲ ဆူၤမၤရီ ကှၴကၳး
\p
\v 4 ပြှဲၤဇှံအၴၤတှဲၤဖၳ ဒၲ အၤ ကျူၤစၲုပြၲုစၲုပြူး ကူး လှဴး လၳး တၤဟၴၤနၲုၤ, အၤ စၲုတှၲုလှဴး ဒၲ ခးလှၴ ပွှိး꤮ တၲၤဖိၤ ရဴ အၤ စၲုလၴး ဟၴဆိၤဒၲၤညး ပှၴ အၳး န ယၴၤဆၳူ အၤ တှဲၤသဲကြှံးမီၤလၤ အၤရီၤအၤကူး ယၴးတၤဟၴၤ။
\v 5 ခၳးဖီလီၤပၳၤ စၲုတှၲု ဒၲ ဗှီးဒၳၤလၲ ဒၲ အၤ အိၤ ဒၲ ဆူၤမၤရီ ကှၴကၳးနၲုၤ တၲၤဗှီး။ ရဴ အၤ စၲု ဟၴဆိၤဒၲၤညး ပှၴ ကၤယး အိၤ ဘီနၲုၤ တၤဟၴၤ န ခြီ အၤရီၤအၤကူး။
\v 6 ကၤယး ဘဲမှၳၤ တၤဟၴၤ နှီဟၲုးနဴ ထၲုးဟဴ ခၳးဖီလီၤပၳၤ အၤ တှဲၤဟၴဆိၤဒၲၤညး တၤဟၴၤ, ထၲုးရဴ အဲၤသီး မူထၴူၤနဴ ထၲုးဟဴ လၳး တှဲၤမှၴၤ တၤကျီခိခၴူၤ တၤဟၴၤ အၤခၳၤအၤခၴူး အၤ နှီဒး ရူနူၤစဴ လၳး တှဲၤဟၴဘဲၤ တၤဟၴၤ။
\v 7 ခီးနၴခီးနဴး မၳးမှူ တၤဟၴၤ အဲထိးအဲမှိၤ ထၴၤစၲု တၤဖးကူး ဒၲ ကၤယး တၤဟၴၤ အၤလှိၤ နၲုၤ အၤ အိၤ အဲလး, ထၲုးတိၤ အၤ ဇၤဆီးမှၴ အဲ ပှၴ လး ကၤယး ဒၲ အၤ သၴူးတၲၤကၴူး တၤဟၴၤ န ကၤယး ဒၲ အၤ ခးဒှၲုၤဒ တၤဟၴၤ။
\v 8 ဖၳနၲုၤ အၤခၳၤအၤခၴူး, ဗှီးကၳးဖၳ တၤဟၴၤ သဲကြှံးသဲလှဴး နူၤစဴ။
\p
\v 9 ဘီ ဗှီးကၳးနၲုၤ ကၤယး ဒၲ အၤမွှီၤ န ခၳးဆီူမိၤ အိၤ တၲၤပြှဲၤ။ အၤ ဟၴ နှီဒၴူ အၤနှၴ န အဲၤ မၤ အၤ ထွှိး ခၳၤကျဴဒၳၤ ကၤဆၳၤထၳး တၲၤပြှဲၤ, ရဴ အၤ စၲုလၴး မှၴၤတၤပှၤ ခၴူသၳၤခၴူသဲ ထၲုး အဲ ပှၴ လး ဟဴ ဆူၤမၤရီဖၳ တၤဟၴၤ န တှဲၤမှၴၤ တၤပျၴၤ အၳးမဲၤသဲၤ တၤဟၴၤ။
\v 10 ဖၳနၲုၤရဴ လှဴး꤮ ကၤယး ဒၲ အၤ ထွှိးဒၳၤထွှိးထၳး ရဴ အၤ အိၤ ဘီ ဗှီးကၳး နၲုၤတၤဟၴၤ ဘဲၤဘဲၤ, ကၤယး အၴၤဆဲၤ ရှူၤတှဲၤဖၳ အိၤ ဘီ ဗှီးကၳး နၲုၤတၤဟၴၤ ဘဲၤဘဲၤ, အၤ နှီဒးသၴူးနှီဒးအိၤ လှဴးပျီး စဴ လၳးငှိ။ အဲၤသီး ဟၴ လၤဟူး န, “ကၤယး ယၴးတၲၤပြှဲၤ မၤ စဴမၤရူၤ အၤ တှဲၤပြှိၤတှဲၤပြှူး ဒၲ အၳး အဲ န တှဲၤပြှိၤပြှူး ဒၲ အၤဒၳၤအၤဇှး နူးဟဴ။”
\v 11 အၤ မှၴၤ ခၴူသၳၤခၴူသဲ ပှၴ အၳး န အၤတှဲၤမှၴၤ တၤပျၴၤ အၳးမဲၤသဲၤ ဘီနၲုၤ မၤ အၤညှၴးလးဟဴ အၤခၳၤအၤခၴူး, အၳး နှီဒးသၴူးနှီဒးအိၤ စဴ လၳးငှိ။
\v 12 မၤနရဴ ဘီ ခၳးဖီလီၤပၳၤ ဟၴဆိၤဒၲၤညး ပှၴ အဲၤသီး န စဴမၤရူၤ အၤထၴူးအၤကှၴ အၤရီၤအၤကူး န ယၴၤဆၳူခြီ အၤရီၤအၤကူး အၤခဲးနၲုၤ, ပြှဲၤမဴၤမဴၤ, ပြှဲၤခၳးခၳး အၤ ဇှံကှၤညှကှၤ တှဲၤသဲကြှံးမီၤလၤ ရဴ ပျွိးကှၤ လှဴး အၤနှၴ န ထၴူး။
\v 13 ခၳးဆီူမိၤ အၤနှၴဘူၤစဲၤ နှီဒံၤ အၤ ဇှံအၴၤညှအၴၤ ကှၲုး ယၴၤဆၳူ ရဴ အၤ ပျွိးကှၤကှၲုး အၤနှၴ န ထၴူး ထၴူး, ထၲုးတိၤ အၤ စၲုရှိကှၤရှိ ကှၲုး စဴ န ခၳးဖီလီၤပၳၤ ပွှိး꤮ တၲၤဖှၲု။ ဘီ အၤ မူထၴူၤ တှဲၤမှၴၤတၤပှၤ ခၴူသၳၤခၴူသဲ ဒၲ အၤဒၳၤအၤဇှး တၤဟၴၤ ဖၳယၴး အၤခဲးနၲုၤ, အၤ ခၴူသၳၤခၴူသဲ နူၤစဴ။
\p
\v 14 ဘီ ပြှဲၤဒၲၤညးဖၳ ဒၲ ဗှီးယၤရၳဆူၤလၴၤ အၤကၳး တၤဟၴၤ နှီဟၲုး န ဆူၤမၤရီဖၳ တၤဟၴၤ ဇှံအၴၤ ကှၲုး လၤဟူး စဴမၤရူၤ အၤလှးအၤငှိ အၤခဲးနၲုၤ, အဲၤသီး နဴးစၲု ခၳးပၴၤတၤရၳ န ခၳးယိးဟၤ ဒၲ အဲၤသီးအိၤ။
\v 15 ဘီ အဲၤသီး ဟူးတှၲုဟဴ အၤခဲး, သူဖၳ ဆူၤမၤရီဖၳ တၤဟၴၤ ကှံ နှီဘဲၤကှၲုး သဲစးဆဲး ဘူၤစဲၤ အၤညၴးနၲုၤ, အၤ ကွီးစဴဘဲး ပှၴ အဲၤသီး။
\v 16 မှၴၤတၴးဟၴရဴ သဲစးဆဲး ဟူးလှူၤ ဟီ ဒၲ အဲၤသီး အၤလှိၤ တၲၤပြှဲၤ꤮ တိၤ။ အဲၤသီး ပျွိး တံပးပြဲ လၤဟူး အၤနှၴ န ထၴူး ဒၲ ဘူၤစဲၤ ယၴၤဆၳူ အၤမွှီၤ အၤကၳး ပးပြဲ။
\v 17 ဖၳနၲုၤရဴ ခၳးပၴၤတၤရၳ န ခၳးယိးဟၤ ဘၴၤထူၤ အၤတၤခၳၤ ဒၲ အဲၤသီး အၤလှိၤ, ရဴ အဲၤသီး နှီဘဲၤ လၤဟူး သဲစးဆဲး ဘူၤစဲၤ။
\p
\v 18-19 ဘီ ပြှဲၤဒၲၤညးဖၳ ခၳးပၴၤတၤရၳ န ခၳးယိးဟၤ ဘၴၤထူၤ အၤတၤခၳၤ ဒၲ ပြှဲၤဇှံအၴၤတှဲၤဖၳ တၤဟၴၤ အၤလှိၤ ရဴ အဲၤသီး နှီဘဲၤ သဲစးဆဲး ဘူၤစဲၤ အၤခဲးနၲုၤ, ခၳးဆီူမိၤ မူထၴူၤ ရဴ အၤ သဲဇှံ ဒၴူ ခၳးပၴၤတၤရၳ န ခၳးယိးဟၤ ရံး ရဴ အၤ ဟၴ အဲၤသီး န, “ဗး ကှံ ဘၴၤထူၤ ကှၲုး ဗး တၤခၳၤ ဒၲ အၳးပၴး တၲၤပြှဲၤ အၤလှိၤ ပှး နၲုၤ ဘဲၤဘဲၤ, သူဖၳ အၳး ကှံ နှီဘဲၤကှၲုး သဲစးဆဲး ဘူၤစဲၤ အၤညၴးနၲုၤရဴ, ဒၴူပှၴကှၲုး ဗး တှဲၤပြှိၤတှဲၤပြှူး ယၴးနၲုၤတၲၤစၲၤ။”
\p
\v 20 ရဴ ခၳးပၴၤတၤရၳ ဟၴဆံၤ လၳး န, “စဴမၤရူၤ အၤ တှဲၤဒၴူကြး ဆၴူးဇှၳ ယၴးနၲုၤ, အီၤပြှီၤ အဲၤ န ရံး မၤ အၤနှီ ပြဲ, နှဲၤ တၤနှၴၤ ဖၳနၲုၤ အၤခၳၤအၤခၴူး, နှဲၤ န နှဲၤရံး ကှံ လၤတှး တှၲဒံၤလၳး ဒၲ မဴရၤပှဴၤတှူၤကၳး နီ꤮။
\v 21 နှဲၤ မၤ ကၤယး ဒၲ အၤ အိၤတှၲကှၲုး ဒၲ ပှဲၤ တှဲၤဖၴူတှဲၤမှၴၤ အၤကၳး မှတိၤ, မှၴၤတၴးဟၴရဴ နှဲၤ သဲပျဴၤ ယၴးနၲုၤ, အၤစဴ ဒၲ စဴမၤရူၤ အၤ မဲၤသဲၤညၴး တိၤ။
\v 22 နှဲၤ သဲပျဴၤ အၤ တှဲၤတၤနှၴၤ မၳးမှူရီၤစှူ ယၴးတၤဟၴၤနၲုၤ, နှဲၤ တိးဘဲၤ ပှူယဲဆူၤလှူၤ ကှၤခၴူး ခၴူးသူ မဴး အဲၤ ရဴ ကွီးစဴဘဲး စဴမၤရူၤ နၲုၤ။ ဘဲၤတၤဘဲၤ꤮ မၤ စဴမၤရူၤ ပျွိးကူး စှူ ပး နှဲၤ တှဲၤတၤနှၴၤသံ ယၴးနၲုၤ တၤဟၴၤ ပှး။
\v 23 မှၴၤတၴးဟၴရဴ ဗး မူထၴူၤ န နှဲၤ သဲပျဴၤ နၲုၤ အၤ ဘးတၤပီ စဴ န တှဲၤသဲထၴၤသဲဟး ရဴ နှဲၤ တှဲၤသံတှဲၤအိၤရၤ စဴးကျှဴၤမၤ နှဲၤ သူစဴန အၳး တှး ဒၲ အၤပှိၤကၳး တၲၤပြှဲၤနၲုၤ စဴ။”
\p
\v 24 ခၳးဆီူမိၤ ဟၴဆံၤ ခၳးပၴၤတၤရၳ န ခၳးယိးဟၤ န, “သူဖၳ လှဴး꤮ သီး ဟၴဟဴ ယၴးတၤဟၴၤ ကှံ တှးဘဲၤ တဲး ဗး တၲၤစၲၤ꤮ တဲးမှၴ နၲုၤ ရဴ ကွီးစဴဘဲး ပှၴ လၤဟူး ဗး ဒၲ ဘူၤစဲၤ အိၤ။”
\p
\v 25 ဘီ ခၳးပၴၤတၤရၳ န ခၳးယိးဟၤ ဟၴဆိၤလှၲုး ပှၴ အၳး န တှဲၤ ဒၲ အၤ သဲညၴး မူထၴူၤနဴ ထၲုးဟဴ ယၴၤဆၳူခြီ အၤရီၤအၤကူး နၲုၤတၤဟၴၤ ရဴ ဒၲၤညးလှၲုး ပှၴ ထၲုး အၳး န ဘူၤစဲၤ အၤလှးအၤငှိ အၤခဲးနၲုၤ, အဲၤသီး ကှၤခၴူး ခၴူးသူ ဒၲ ဗှီးယၤရၳဆူၤလၴၤ။ ဘီ အဲၤသီး ကှၤ ဒၲ ကျူလှိၤ အၤခဲးနၲုၤ, အၤ လၴးကှၤ ဒၲ ဆူၤမၤရီဒဴး အဲဒဴး ရဴ အၤ နှၲုး တၲၤဒဴး ထၴၤ တၲၤဒဴး ရဴ အၤ လၴး ဟၴဆိၤဒၲၤညး လှၲုး ကှၤ ပှၴ အၳး တှဲၤသဲကြှံးမီၤလၤ။
\s1 ခၳးဖီလီၤပၳၤ န ကၤယး ထွှိး အီၤသီၤယိပီယကှၴ ခၳၤကျဴဒၳၤ တၲၤပြှဲၤ
\p
\v 26 ဘူၤစဲၤ အၤ တၤနၴမှဴခၳၤဖၳ တၲၤပြှဲၤ ဟၴ ခၳးဖီလီၤပၳၤ န, “တၤရီၤတၤရူး အိၤနှၴၤ နှဲၤနှၴ ရဴ စၲုပၴၤလှူၤ ရွိပှိ ကျူ စၲု ဒၲ ဗှီးယၤရၳဆူၤလၴၤ ရဴ အၤ တှးကၤလှူၤ စၲုရွိ ဒၲ ဗှီးကၤဇ နၲုၤတၲၤဘိး။ ကျူ ယၴးနၲုၤမၤ ကှၴဆဲးထၴူးကူၤ လှဴတၤမခၳၤ အၤကျူ။”
\v 27 ဖၳနၲုၤရဴ ခၳးဖီလီၤပၳၤ အိၤ တၤရီၤတၤရူး အၤနှၴ ရဴ အၤ ထၴၤစၲု။ ဘီ အၤ စၲု ဒၲ ကျူလှိၤ အၤခဲးနၲုၤ, အၤ မူထၴူၤဆံၤ န အီၤသီၤယိပီယဖၳ ဒၲ အၤဆွီကူး အၤ ဒၴူၤ တၲၤပြှဲၤ။ အဲၤ မၤ အၤ ထွှိး ခၳၤကျဴ ရဴ အၤ ဘဲၤ မူခွဲၤ ပၲတၤရီနှီ အီၤသီၤယိပီယ ခွီမှၲု မဴၤခဲၤဒၤ အၤရံးထဲး လှဴး꤮ ပျီး တၲၤပြှဲၤ။ အၤ စၲု စဴဘၳၤစဴဘဲး ထၲုး ဒၲ ဗှီးယၤရၳဆူၤလၴၤ ရဴ အၤ ကှၤခၴူး ဒၲ အၤဒဴး န တၤသီလှိ။
\v 28 ဘီ အၤ ကှၤ ဒၲ ကျူလှိၤ အၤခဲးနၲုၤ, အၤ ဟၲ လီၤ ဒၲ ပြှဲၤပြှိၤ ယၤဆူယၤ ရးအိၤ ဒၲ꤮ ညၴနၳၤ နၲုၤတၤဟၴၤ။
\v 29 သဲစးဆဲး ဘူၤစဲၤ ဟၴဆိၤ ခၳးဖီလီၤပၳၤ န, “စၲု ဒၲ အၤ တၤသီလှိ ခးဆၴူနၲုၤ။”
\p
\v 30 ရဴ ခၳးဖီလီၤပၳၤ ကျူၤစၲု ဒၲ တၤသီလှိ ခးဆၴူ ရဴ ဘီ အၤ နှီဟၲုး အၤ ဟၲ ပြှဲၤပြှိၤ ယၤဆူယၤ လီၤ အၤခဲးနၲုၤ, အၤ ဆၳၤဒူး လၳး န, “နှဲၤ ဟၲ လီၤယၴး နၲုၤမၤ, နှဲၤ သဲညၴး နှီဒၴူ ဆလှၴ အၤငှိလၤဆ ဟဲး?”
\p
\v 31 ရဴ ကၤယး ထွှိး ခၳၤကျဴ ယၴးတၲၤပြှဲၤ ဟၴဆံၤ လၳး န, “အၳး ကီၤ ဟၴဆိၤသဲညၴးပျိး ပှၴ ဗး တၲၤပြှဲၤ꤮ တိၤ ဟၴရဴ ဗး စၲု သဲညၴးစှူ ဖၳတၴး?” အၤ ဟၴ ရဴ အၤ အဲထူၤ ဆီၤဒူ ပှၴ လၳး လှိ။
\p
\v 32 ကၤယး ဒၲ အၤဆွီကူး အၤဒၴူၤ ယၴးတၲၤပြှဲၤ ဟၲ လီၤစးဆဲး တၲၤမှး ဒၲ အၤ ဟၴ န,
\q1 “အဲၤနၲုၤ အၤသူန သီမှီ တၲၤဒှၲုး ဒၲ အၳး စွီၤစၲု ရဴ အၳး ကှံရှၴ မှၴၤသၴူး လၳး နၲုၤ, ရဴ အၤသူန အၳး အီၤစီး သီမှီဖၳ အၤဆံၤ ဒၲ အၤ ငှၲု အဲထိးအဲမှိၤ ကှၲုးအၳး တၲၤမံး꤮ တိၤ တၲၤဒှၲုး, အၤ ဟၴဆံၤ ကှၲုးအၳး ငှိ တၲၤမံး꤮ တိၤ။
\v 33 အၳး မှၴၤတၤရှဲး လၳး ရဴ အၳး စီၤရူၤစဴစီၤရူၤတှၴၤ ပှၴ လၳး တိၤ, ကၤယး ဒၲ အၤ ဒၲၤညးစှူ ပှၴ အၳး န အၤ ကျွီးကၤလှူၤ အၤရီၤအၤကူး နၲုၤ အၤ အိၤ တၲၤပြှဲၤ꤮ တိၤ, မှၴၤတၴးဟၴရဴ အၳး ဖၴူကှၤကူး လၳး သဲပျဴၤထွှိးပြှဲၤ ဒၲ ဟၴၤခၳၤယၴး ဟဴ။”\f + \fr 8:33 \ft ယၤဆူယၤ ၅၃:၇-၈\f*
\p
\v 34 ကၤယး ထွှိး ခၳၤကျဴ ယၴးတၲၤပြှဲၤနၲုၤ, အၤ ဆၳၤဒူး ခၳးဖီလီၤပၳၤ န, “ဟၴဆိၤ ပှၴမူ ဗး ပြှဲၤပြှိၤ ယၴးတၲၤပြှဲၤ ဟၴဘဲၤ တှဲၤယၴး, မၤ အၤ ဟၴ နှီဒၴူဒံၤ ပြဲ အဲၤ အၤရီၤအၤကူး ပြဲ ဟဲး? မှတိၤမၤ အၤ ဟၴနှီ အၳးရှၲုၤ တၲၤပြှဲၤပြှဲၤ အၤရီၤအၤကူး ဟဲး?”
\v 35 ဖၳနၲုၤရဴ ခၳးဖီလီၤပၳၤ စထူၤ ဟၴ ပှၴ လၳး န လီၤစးဆဲး ယၴးတၲၤမှး ရဴ အၤ ဟၴဆိၤလှၲုးနှီ ပှၴ လၳး န ယၴၤဆၳူ အၤ တှဲၤသဲကြှံးမီၤလၤ အၤရီၤအၤကူး။
\p
\v 36 ရဴ ဘီ အဲၤသီး ယၴးသဲနၴူး စၲု ပျၴၤဟူး ပှိ ဒၲ ညၴး အၤခဲးနၲုၤ, အဲၤသီး စၲုတှၲု ဒၲ ထၴူးအိၤ အၤခးလှၴ တၲၤဖိၤ။ ယၴးတၲၤဖှၲုရဴ ကၤယး ထွှိး ခၳၤကျဴ ယၴးတၲၤပြှဲၤနၲုၤ အၤ ဟၴ လၳး န, “ထၴူး အိၤ ဘီယၴး ဗှး꤮! ဗး ကီၤ သဲဇှံ ပျွိး ဗးနှၴ န ထၴူး ဟၴနၲုၤမၤ တှဲၤမှၴၤဒီဒူး တှးတှံး ဗးကျူ အိၤ တၲၤစၲၤစၲၤ ဟဲး?”
\v 37 (ခၳးဖီလီၤပၳၤ ဟၴဆံၤ လၳး န, “နှဲၤ ကီၤ ဇှံအၴၤ လှဴးသၳၤလှဴးသဲ မှလၤကိး ယၴၤဆၳူခြီ ဟၴနၲုၤမၤ, နှဲၤ ပျွိး နှဲၤနှၴ န ထၴူး မၤ အၤနှီ ပြဲ။” အၤ ဟၴ လၳး ရဴ အၤ ဟၴဆံၤခၴူး န, “ယၴၤဆၳူခြီ မၤ စဴမၤရူၤ အၤဖၳခၳး မှလၤကိး နၲုၤမၤ ဗး ဇှံအၴၤ” အၤ ဟၴဆံၤ ဖၳနၲုၤ)\f + \fr 8:37 \ft အၳး ရး အိၤ လီၤဖ ဒၲ ကၤလၳခဲး တၤဟၴၤနၲုၤ, တၤဟၴၤဟၴၤနၲုၤ လီၤမှး ၈:၃၇ ယၴးနၲုၤ အၤ အိၤပှၤ တိၤ\f*
\v 38 ကၤယး ထွှိး ခၳၤကျဴခၳၤကျူး ယၴးတၲၤပြှဲၤနၲုၤ အၤ အဲ အိၤကှၲု ပြှဲၤဗှဲ တၤသီလှိ ယၴးတၲၤပြှဲၤ။ ရဴ ခၳးဖီလီၤပၳၤ န ကၤယး ထွှိး ခၳၤကျဴဒၳၤ ယၴးသဲနၴူး လှဴး ဟီတှး ဒၲ ထၴူးကၳး, ရဴ ခၳးဖီလီၤပၳၤ ပျွိး ပှၴ အၤ ထွှိး ခၳၤကျဴဒၳၤ ယၴးတၲၤပြှဲၤ န ထၴူး။
\v 39 ဘီ အဲၤသီး အိၤ ဒၲ ထၴူးကၳး ကှၤကၤထူၤ အၤခဲးနၲုၤ, သဲစးဆဲး ဘူၤစဲၤ စဴး စၲု မှၴကူး ခၳးဖီလီၤပၳၤ။ ကၤယး ထွှိး ခၳၤကျဴ ယၴးတၲၤပြှဲၤ မူထၴူၤ ပှး လၳး တိၤ တၤဒၲၤရဴ အၤ သဲကြှံးသဲလှဴး ရဴ အၤ ကှၤ ပျၴၤဟူး လး ဒၲ အၤဒဴး။
\v 40 ခၳးဖီလီၤပၳၤ သဲညၴး နှီဒၴူ အၤနှၴ န အၤ စၲုတှၲု ဒၲ ဗှီးအစၤဒိၤ အၤကၳး ရဴ အၤ စၲု ပျၴၤဟူးပှိ ဒၲ ဗှီးကဲစၤရီ။ ဘီ အၤ စၲု ဒၲ ကျူလှိၤ အၤခဲးနၲုၤ, အၤ ဟၴဆိၤဒၲၤညး ပှၴ အၳး န ယၴၤဆၳူခြီ အၤ တှဲၤသဲကြှံးမီၤလၤ အၤရီၤအၤကူး ယၴး ပွှိး꤮ တၲၤဗှီး စဴ။
\c 9
\s1 ခၳးစဴလၳ ထွှိးထူၤ ပြှဲၤဇှံအၴၤတှဲၤဖၳ တၲၤပြှဲၤ
\p
\v 1 ဘီနၲုၤအၤခဲး ခၳးစဴလၳ ဟၴ သဲအီၤဆၴး ဘူၤစဲၤ အၤ ခိးပၤစှဲ တၤဟၴၤ ဒၲ အၤ ကှံ မှၴၤသၴူး အဲၤသီး။ အၤ စၲု ဒၲ ပြှဲၤလၳးတူး ခၳၤကျဴဒၳၤလၲ တၲၤပြှဲၤ အၤ အိၤ
\v 2 ရဴ အၤ စၲုကွီးသဲဇှဴၤ လၳး န အၤ ကှံ ရးစၲုနှီ လီၤခူသဲ တၤဟၴၤ ရဴ အၤ ကှံ ရးစၲု ပှၴ ယၳဒၤ တှဲၤစဴဘဲးဟိး ဒၲ အၤ အိၤ ဒၲ ဗှီးဒၤမၤစၴၤ အၤကၳး နၲုၤတၤဟၴၤ အၤ အိၤ။ လီၤခူသဲ ယၴးတၤဟၴၤနၲုၤ, အၤ ဟၴ စၲု အဲၤသီး န ပြှဲၤမဴၤ ဘဲၤဘဲၤ, ပြှဲၤခၳး ဘဲၤဘဲၤ, အၳးပၴးပၴး꤮ ဘဲၤဘဲၤ, ဒး ခၳးစဴလၳ မူထၴူၤ န အဲၤသီး ကြွိးမှၴၤကှၲုး ဘူၤစဲၤ ယၴၤဆၳူ အၤကျူ တၤဟၴၤ ဟၴနၲုၤ, အၤ ကှံ ပှံ အဲၤသီး ပှး ရဴ အၤ ကှံ သၳးကှၤကူး အဲၤသီး ဒၲ ဗှီးယၤရၳဆူၤလၴၤ ပှး, အၤ ရးစၲု ဖၳနၲုၤ။
\v 3 ခၳးစဴလၳ စၲု ဒၲ ဗှီးဒၤမၤစၴၤ ရဴ ဘီ အၤ ဖံၤ စၲုတှၲုဟဴ ဗှီး အၤခဲးနၲုၤ, တှဲၤလီးတၤခဲး ဒၲ မှဴခၳၤ ဆတၤခဲး တှးတၤဗှၤ ဒၲ လၳး ခးဆၴူ။
\v 4 ရဴ အၤ လၤခံတှး ဒၲ ဟၴၤခၳၤ ရဴ အၤ နှီဟၲုး ငှိပြှၤထူၤ တၲၤမံး ရဴ အၤ ဟၴ လၳး န, “ခၳးစဴလၳ, ခၳးစဴလၳ, နှဲၤ မှၴၤစှၴူးမှၴၤစှံၤ ဗး မှၴၤတၴး?”
\p
\v 5 ရဴ ခၳးစဴလၳ ဆၳၤဒူးဆံၤ လၳး န, “ဘူၤစဲၤ꤮ နှဲၤ မၤ အၳးပၴး?”
\p ရဴ ငှိပြှၤ ယၴး ဟၴကှၤခၴူးဆံၤ လၳး န, “ဗး မၤ ယၴၤဆၳူ ဒၲ နှဲၤ မှၴၤစှၴူးမှၴၤစှံၤ အဲၤ နၲုၤတၲၤပြှဲၤ ဟဴ။
\v 6 မၤနရဴ ကၤထဴၤမဴး ရဴ စၲုနှၲုး ဒၲ ဗှီးကၳး နၲုၤ။ နှဲၤ တိး မှၴၤကြူ꤮ ဖၳတၴးနၲုၤ, အၳး ကှံ ဟၴဆိၤဒံၤ နှဲၤ ပှး။”
\p
\v 7 ကၤယး ဒၲ အၤ ကြွိးစၲုကှၲုး န ခၳးစဴလၳ ယၴးတၤဟၴၤနၲုၤ အၤ နှီဟၲုး ငှိပြှၤ တၤဒၲၤရဴ အၤ မူထၴူၤ ကၤယး တၲၤပြှဲၤ꤮ တိၤ အၤခၳၤအၤခၴူး, တံး꤮, အၤ အိၤကှၲု လှဴး လၤဟူး ရဴ အၤ တၤနှၴၤပျိး ဟၴဘဲၤ ပှး တၲၤစၲၤ꤮ တိၤ။ အၤ ထၴၤတၤပှၤ လှဴးပျီး စဴ အဲၤသီး။
\v 8 ခၳးစဴလၳ ကၤထဴၤ ရဴ အၤ အယစံ မူကၤလဴးထၴၤ တၤဒၲၤရဴ အၤ မူထၴူၤ တၲၤစၲၤ꤮ တိၤ အၤခၳၤအၤခၴူး အဲၤသီး စွီၤစၲု လၳး ရဴ အၤ သၳးနှၲုး လၳး ဒၲ ဗှီးဒၤမၤစၴၤ အၤကၳး။
\v 9 ရဴ သၲုးညၴးသၲုးသဲး အၤကၳး အၤ မူထၴူၤစှူတိၤ, ထၲုးတိၤ အၤအၴၤအၤအိး တၲၤစၲၤ꤮ တိၤ။
\p
\v 10 ဒၲ ဗှီးဒၤမၤစၴၤ အၤကၳးနၲုၤ ပြှဲၤဇှံအၴၤတှဲၤဖၳ ဒၲ အၤမွှီၤ န ခၳးအၤနၤနီ အိၤ တၲၤပြှဲၤ။ အၤ မူထၴူၤလွိရှၴ တှဲၤ ရဴ ဒၲ အၤ တှဲၤမူထၴူၤလွိရှၴ အၤကၳးယၴးနၲုၤ ဘူၤစဲၤ အဲ အဲၤ န, “ခၳးအၤနၤနီ!” ရဴ အၤ တၴ ကှၤခၴူးဆံၤ န, “ဘူၤစဲၤ ဗးအိၤ ပြဲ။”
\p
\v 11 ရဴ ဘူၤစဲၤ ဟၴ လၳး န, “အိၤ တၤရီၤတၤရူး မဴး နှဲၤနှၴ ရဴ စၲု မဴး ဒၲ ကျူ နၲုၤတၲၤဘိး ဒၲ အၳး အဲ အၤမွှီၤ န ကျူစဴ ဟၴနၲုၤ တၲၤဘိး ရဴ စၲု ဆၳၤဒူး မဴး ဗှီးတှၤစၳဖၳ ဒၲ အၤမွှီၤ န ခၳးစဴလၳ ဒၲ ခၳးယၳဒၤ အၤဟီၤကၳး နၲုၤ။ ခိးညှရဴ အၤ ကွီးစဴဘဲး ဟဴ တှဲၤ။
\v 12 ရဴ အၤ မူထၴူၤလွိရှၴ ဟဴ န, သူဖၳ အၤ ကှံ မူထၴူၤ ကှၤခၴူး ခၴူးသူ အၤညၴးနၲုၤ, ကၤယး ဒၲ အၤမွှီၤ န ခၳးအၤနၤနီ ဟၴနၲုၤ တၲၤပြှဲၤ ဟူး ဒၲ လၳးအိၤ ရဴ အၤ ဟူး ဒူၤထူၤ အၤတၤခၳၤ ဒၲ လၳးလှိၤ။”
\p
\v 13 ခၳးအၤနၤနီ ဟၴဆံၤ န, “ဘူၤစဲၤ, ကၤယး ယၴးတၲၤပြှဲၤ အၤရီၤအၤကူး နၲုၤ, ဗး နှီဟၲုး အၳး အဲပြှဲၤ ဟၴထၲုးပှၴ အဲလး ဟဴ ဗး န, အၤ မှၴၤစှၴူးမှၴၤစှံၤ နှဲၤ ကၤယးစးဆဲး အိၤ ဒၲ ဗှီးယၤရၳဆူၤလၴၤ အၤကၳး နၲုၤတၤဟၴၤ, ဟၴဗှး။
\v 14 ထၲုးတိၤ, အၤ ဟူး ဒၲ ဗှီးဒၤမၤစၴၤ ယၴးနၲုၤမၤ အၤ ဟူး ဒၲ အၤ ကှံရှၴ ဟူးပှံ လှဴး လှဴး꤮ ကၤယး ဒၲ အၤ စဴဘဲး နှဲၤ နၲုၤတၤဟၴၤ ပြဲ။ ပြှဲၤလၳးတူး ခၳၤကျဴခၳၤကျူး တၤဟၴၤ ဒၴူ အဲၤ တၤရၴူးဆိူၤဆဴး မၴၤနၴး။”
\p
\v 15 မၤနရဴ ဘူၤစဲၤ ဟၴ လၳး န, “စၲုမဴး, မှၴၤတၴးဟၴရဴ ဗး နွိထူၤ ဟဴ အဲၤ ဒၲ အၤ ကှံ ဟၴဆိၤဒၲၤညး ပှၴ ယၳဒၤဖၳ မှတိၤ တၤဟၴၤ န စဴဖူၤ တၤဟၴၤ, န အီၤစၤရှၴလၤဖၳ တၤဟၴၤ န ဗးရီၤဗးကူး ပှး။
\v 16 လှဴး꤮ တှဲၤစှၴူးတှဲၤစှံၤ ဒၲ အၤ တိးဘဲၤ ခူ ဒၲ ဗးခၳၤဗးခၴူး တၤဟၴၤနၲုၤ ဗး ကှံ ဒၴူလှၲုး ဆၴူးနှၴ စဴဒံၤ လၳး န ဗးနှၴ ပှး။”
\p
\v 17 ဖၳနၲုၤရဴ ခၳးအၤနၤနီ စၲုနှၲုး ဒၲ ဟီၤ ဘီ ခၳးစဴလၳ အိၤ နှီဒၴူ နၲုၤတၲၤမၴး အၤကၳး။ ထၲုးရဴ အၤ နှၲုးဒူၤထူၤ အၤတၤခၳၤ ဒၲ ခၳးစဴလၳ အၤလှိၤ ရဴ အၤ ဟၴ လၳး န, “ပှၲုဗှူ ခၳးစဴလၳ, သူဖၳ နှဲၤ ကှံ မူထၴူၤ ကှၤခၴူး ရူ ခၴူးသူ, ထၲုးရဴ သူဖၳ နှဲၤ ကှံ လၲဘးထူၤ န သဲစးဆဲး ဘူၤစဲၤ အၤညၴးနၲုၤ, ဘူၤစဲၤ ယၴၤဆၳူ ဒၲ အၤ အိၤလှၲုးထူၤ ပှၴ ထၲုးဟဴ နှဲၤ ဒၲ ကျူလှိၤ နၲုၤတၲၤပြှဲၤ, နဴးဟူး ဗး ဒၲ နှဲၤအိၤ ဟဴ။”
\v 18 ဘီနၲုၤ တၲၤဖှၲုတၲုး တှဲၤ ဒၲ အၤသူန တှဲးဘၤ အိၤ ဒၲ လၳး မဲၤသဲၤပျဴၤလှိၤ နၲုၤ လၤတှးကူး ရဴ အၤ မူထၴူၤ ကှၤခၴူး ခၴူးသူ။ ယၴးတၲၤဖှၲုရဴ အၤ ကၤထဴၤ ရဴ အၤ စၲု ပျွိး ကှၤခၴူး အၤနှၴ န ထၴူး။
\v 19 အၤအၴၤအၤအိး ခၴူးသူ ရဴ အၤဟဲးအၤရၴၤ အိၤထူၤ ခၴူးသူ။
\s1 ခၳးစဴလၳ ဟၴဆိၤဒၲၤညး ပှၴ အၳး ဒၲ ဗှီးဒၤမၤစၴၤ အၤကၳး
\p ရဴ အၤ အိၤကှၲုး န ပြှဲၤဇှံအၴၤတှဲၤဖၳ တၤဟၴၤ ဘီ ဗှီးဒၤမၤစၴၤ အၤကၳးနၲုၤ သၲုးလွှီးညၴး။
\v 20 ရဴ တၲၤဖှၲုတၲုး ခၳးစဴလၳ ထၴၤစၲု တိးဒဲး ဒၲ ယၳဒၤ တှဲၤစဴဘဲးဟိး တၤဟၴၤ အၤကၳး ရဴ အၤ စၲုဟၴဆိၤဒၲၤညး ပှၴ အၳး န ယၴၤဆၳူ မၤ စဴမၤရူၤ အၤဖၳခၳး တၲၤပြှဲၤ အၤရီၤအၤကူး။
\v 21 လှဴး꤮ ကၤယး ဒၲ အၤ နှီဟၲုး လၳး ဟၴဘဲၤ တၤဟၴၤနၲုၤ, အၤ ထၴၤတၤပှၤ လှဴးပျီး အဲၤသီး ရဴ အၤ ဟၴ လၤဟူး န, “အဲၤ မၤ ကၤယး ဒၲ အၤ စၲုလှံၤ မှၴၤသၴူး ကၤယး ဒၲ အၤ စဴဘဲး ယၴၤဆၳူ ဒၲ ဗှီးယၤရၳဆူၤလၴၤ အၤကၳး နၲုၤတၤဟၴၤ တၲၤပြှဲၤ မှတိၤ ဟဲး? အၤ ဟူး ဘီယၴး ရဴ အၤ ကှံ ဟူးပှံ ကၤယး ပြှဲၤဇှံအၴၤတှဲၤဖၳ တၤဟၴၤ ရဴ အၤ ကှံရှၴ သၳးကှၤ အၳး ဒၲ ပြှဲၤလၳးတူး ခၳၤကျဴခၳၤကျူး တၤဟၴၤ အၤ အိၤ ဗးဟၴတိၤ?”
\v 22 ခၳးစဴလၳ အၤ တှဲၤဟၴဆိၤဒၲၤညး ပှၴ အၳး ယၴးနၲုၤ အၤ တၤရၴူးဆိူၤဆဴး ဒၳၤဟူး န ဒၳၤဟူး စဴ ရဴ အၤ ခူလှၲုး တှးတှၴၤ ပှၴ အၳး န ယၴၤဆၳူ မၤ ခြီ မှလၤကိး စဴ တၲၤပြှဲၤ အၤခၳၤအၤခၴူး, တှၲု စဴ ဒၲ ယၳဒၤဖၳ အိၤ ဘီ ဗှီးဒၤမၤစၴၤ အၤကၳး နၲုၤတၤဟၴၤ ဟၴဆံၤကှၤခၴူး စှူ ပှး စဴ လၳး တၲၤစၲၤ꤮ တိၤ။
\s1 ခၳးစဴလၳ ဟၴဆိၤဒၲၤညး ပှၴ အၳး ဒၲ ဗှီးဒၤမၤစၴၤ အၤကၳး
\p
\v 23 မှဴညၴးမှဴသဲး ညၴးဟူး ဟဴ တၤကီၤ ရဴ ယၳဒၤဖၳ တၤဟၴၤ အိၤကၳ တှးဆံၤ နှီဒၴူ လၳး ရဴ အၤ တၤနှၴၤ ကြၴၤမှၴၤသၴူး ခၳးစဴလၳ။
\v 24 မၤနရဴ အၳး ဟၴဆိၤလှၲုး သဲညၴး ပှၴ လၳး န အၳး ကှံ ကြၴၤ မှၴၤသၴူး လၳး ပှး, ရဴ သူဖၳ အၳး ကှံ မှၴၤသၴူးနှီ လၳး အၤညၴးနၲုၤ အၳး အိၤပှဴ ဘီ ဗှီး ကၤဒးဒၳၤထံးနၲုၤ မှဴခီခီ မှဴဆဲးကျဲးကျဲး စဴ။
\v 25 မၤနရဴ ဘီ မှဴခီ အၤခဲးနၲုၤ, ခၳးစဴလၳ အၤ ခိးပၤစှဲ တၤဟၴၤ ဆၳၤနှၲုး လၳး ဒၲ သၳၤ တၲၤမၴး အၤကၳး ရဴ အၤ ထူၤ စှူၤတှး လၳး ဒၲ ဗှီးအၳးထူၤလၲး ကၤဒးဖၳ အၤကၳး တၲၤကၳး ရဴ အၤ စှူၤတှးကူး လၳး ဒၲ ဗှီးအၳးဒၳၤ ကျဴးတၲၤကၴူး။
\s1 ခၳးစဴလၳ ကှၤခၴူး ခၴူးသူ ဒၲ ဗှီးယၤရၳဆူၤလၴၤ
\p
\v 26 ခၳးစဴလၳ ကှၤ ဒၲ ဗှီးယၤရၳဆူၤလၴၤ ရဴ အၤ အယစံ ဘဴသိူခဲခိး အၤနှၴ န ပြှဲၤဇှံအၴၤတှဲၤဖၳ တၤဟၴၤ တၤဒၲၤရဴ အဲၤသီး သဲအီၤဆၴး လှဴးပျီး လၳးလှၴ။ အဲၤ ထွှိး ဟဴ ပြှဲၤဇှံအၴၤညှအၴၤဖၳ တၲၤပြှဲၤ ဟဴ တၤဒၲၤရဴ အဲၤသီး ဇှံအၴၤ လၳး တိၤ။
\v 27 ယၴးတၲၤဖှၲုရဴ ခၳးဘၤနၤဘ မှၴၤစွှိ လၳး ရဴ အၤ အဲစၲု လၳး ဒၲ ပြှဲၤဒၲၤညးဖၳ တၤဟၴၤ အၤ အိၤ။ ရဴ အၤ ဒူလှၲုး သဲညၴး ပှၴ အဲၤသီး န ခၳးစဴလၳ မူထၴူၤဟဴ ဘူၤစဲၤ ယၴၤဆၳူ ဘီ အၤ စၲု ဒၲ ဗှီးဒၤမၤစၴၤ အၤခဲးနၲုၤ, ထၲုးရဴ ဘူၤစဲၤ ဟၴဆိၤလှၲုး ပှၴ ထၲုးဟဴ လၳး န အဲၤ အၤရီၤအၤကူး တၤဟၴၤ။ ထၲုးတိၤ ခၳးဘၤနၤဘ ဟၴဆိၤလှၲုး ပှၴကှၲုး ပှိ အဲၤသီး န ခၳးစဴလၳ ဟၴဆိၤဒၲၤညး ခံးခံးဟးဟး ပှၴ စဴ ဗှီးဒၤမၤစၴၤဖၳ တၤဟၴၤ န ယၴၤဆၳူ အၤရီၤအၤကူး။
\v 28 ဖၳနၲုၤရဴ ခၳးစဴလၳ အိၤတှၲ ကှၲုးန အဲၤသီး ရဴ အၤ စၲု လၴး ဟၴဆိၤဒၲၤညး ခံးဟး ပှၴ စဴ အၳး န ဘူၤစဲၤ အၤရီၤအၤကူး ဒၲ ဗှီးယၤရၳဆူၤလၴၤ အၤကၳး ပွှိး꤮ တၲၤဖိၤ။
\v 29 အၤ ဒၲၤညးပျိး ကှၤခၴူးဟူးညၴး ဆံၤ န ယၳဒၤဖၳ ဒၲ အၤ ဟၴဘဲၤ ကြီငှိ တၤဟၴၤ တၤဒၲၤရဴ အဲၤသီး အယစံ မူပှၳး ကျူ ဒၲ အၤ ကှံ မှၴၤသၴူး လၳး။
\v 30 ဘီ ပြှဲၤဇှံအၴၤတှဲၤဖၳ တၤဟၴၤ နှီဟၲုး တှဲၤရီၤတှဲၤကူး ယၴး အၤခဲးနၲုၤ, အဲၤသီး အဲထၴၤ စၲုကူး ခၳးစဴလၳ ဒၲ ဗှီးကဲစၤရီ ရဴ သၳးစၲုကူး လၳး ဒၲ ဗှီးတှၤစၳ။
\s1 ခၳးစဴလၳ ဟၴဆိၤဒၲၤညး ပှၴ အၳး ဒၲ ဗှီးဒၤမၤစၴၤ အၤကၳး
\p
\v 31 ဖၳနၲုၤရဴ ဘီနၲုၤအၤခဲး ပြှဲၤဇှံအၴၤတှဲၤ ပျဴမှၳၤဖၳ ဒၲ အၤ အိၤ ဒၲ ယၳဒၤကှၴ, ကဲလၤလီၤကှၴ, ဆူၤမၤရီကှၴ ယၴးတၤဟၴၤ အၤကၳး တၤဟၴၤ အိၤသၲုၤအိၤကြၴး နဴကှၲုး နိၤ အၳး ပြဲ။ ဒၲ သဲစးဆဲး ဘူၤစဲၤ အၤခၳၤအၤခၴူး ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ အၤဟဲးအၤရၴၤ ဆိူၤထူၤဆဴးထူၤ, အဲၤသီး နှီဟဲးနှီရၴၤ, အဲၤသီး အိၤရှိအိၤအဲထူၤ ရဴ အိၤထွှိးပြှဲၤ လၤဟူး ဒၲ တှဲၤဘၴၤဒၳၤဇှံညှ ဘူၤစဲၤ အၤကၳး။
\s1 ခၳးပၴၤတၤရၳ စၲုတှၲု ဒၲ ဗှီးလၳဒၤ န ဗှီးစိူပှၤ အၤကၳး
\p
\v 32 ခၳးပၴၤတၤရၳ စၲုလၴး လှဴး ခးလှၴ ပွှိး꤮ တၲၤဖိၤ။ တၲၤဖှၲုပး ရဴ အၤ စၲုအိၤလၴးအိၤ တှၲကှၲုး ပြှဲၤဇှံအၴၤညှအၴၤဖၳ ဒၲ အၤ အိၤ ဒၲ ဗှီးလၳဒၤ နၲုၤတၤဟၴၤ အၤ အိၤ။
\v 33 ရဴ အၤ စၲု မူထၴူၤ တှးဆံၤ န ကၤယး သၴူးတၲၤကၴူး ဒၲ အၤမွှီၤ န ခၳးအဲနၴယၤ အိၤ ဘီနၲုၤ တၲၤပြှဲၤ, အၤ အိၤမၴူးခံ အိၤပြဲ ဒၲ လှၴမၴူးကၳး ရဴ အၤ ကၤထဴၤဘဲတိၤ နၲုၤ အၤ အိၤ ဟဴ အၤနၤလွှီးသိူ ဟဴ။
\v 34 ရဴ ခၳးပၴၤတၤရၳ ဟၴ အဲၤ န, “ခၳးအဲနၴယၤ꤮ ယၴၤဆၳူခြီ ဇၤဆီးမှၴဟဴ နှဲၤ ဟဴ။ အီၤထဴၤ မဴး ရဴ ကှဲကျၴူဒွိ နှဲၤ လှၴမၴူးနၲုၤ” ရဴ ခၳးအဲနၴယၤ ကၤထဴၤ တၤပျၲုတၤပျၴူး စဴ။
\v 35 လှဴး꤮ ကၤယး အိၤ ဒၲ ဗှီးလၳဒၤ အၤကၳး န ဆူးရိၤ ညှၴၤခၳၤ တၤဟၴၤနၲုၤ အၤ မူထၴူၤ တှဲၤမှၴၤထွှိးထူၤ ဖၳယၴး အၤခၳၤအၤခၴူး အၤ ဇှံကှၤညှကှၤ ကှၲုး လှဴးပျီး ဘူၤစဲၤ။
\p
\v 36 ဘီ ဗှီးစိူပှၤ အၤကၳးနၲုၤ ပြှဲၤမဴၤ ဒၲ အၤ ဇှံကှၤညှကှၤ ယၴၤဆၳူ နၲုၤ အၤအိၤ တၲၤပြှဲၤ အၤမွှီၤ န မဴၤတၤဘီၤသ (ကြီငှိ မၤ အၤမွှီၤ န မဴၤဒဴၤက, အၤငှိလၤဆ မၤ တၤခၴူး တၲၤဒှၲုး) အၤ တှဲၤဆၲုတှဲၤခဲး လှဴး꤮ ပျီး နၲုၤ အၤ မှၴၤဘွီမှၴၤတၤရၴူး ပှၴ အၳးရှၲုၤ ထၲုးရဴ မှၴၤစွှိမှၴၤကိး ပှၴ ကၤယး ဆိးဖဆိးရှူၤဖၳ တၤဟၴၤ။
\v 37 ဘီနၲုၤခဲး အၤဆွီ ရဴ အၤ သၴူးကူး။ အၤလှၲုးတှိၤ ယၴးနၲုၤ, အၳး အီၤလှၲုပျီးအီၤလှၲုဖှၲု ရူ ထၲုးဟဴ န ထၴူး ရဴ အၳး ဒူၤအိၤ လၳး ဒၲ ဟီၤဒဴကၳး ဒၲ အၤခၳၤ တၲၤတှိ။
\v 38 ဗှီးလၳဒၤ ယၴးနၲုၤ, အၤ အိၤဖံၤ န ဗှီးစိူပှၤ အၤခၳၤအၤခၴူး, ဘီ ပြှဲၤဇှံအၴၤတှဲၤဖၳ တၤဟၴၤ နှီဟၲုး န ခၳးပၴၤတၤရၳ အိၤ ဒၲ ဗှီးလၳဒၤ အၤခဲးနၲုၤ, အဲၤသီး နဴးစၲု ကၤယး သဲနၴူး ဒၲ လၳးအိၤ ရဴ အၤ စၲု ကွီးသဲဇှဴၤ လၳး န, “ခူသဲဒိး မှၴၤပြူးပြူး ရဴ ဟူးပြူး ဒၲ ပှဲၤ အိၤ ဟၴနၲုး!”
\p
\v 39 ရဴ ခၳးပၴၤတၤရၳ တၤရီၤတၤရူးထူၤနှီ အၤနှၴ ရဴ အၤ ထၴၤစၲု ရှိကှၲုး န အဲၤသီး။ အၤ စၲုတှၲု ဒၲ အဲၤသီးအိၤ အၤခဲးနၲုၤ, အဲၤသီး အဲထူၤ လၳး ဒၲ ဟီၤဒဴကၳး ဒၲ အၤခၳၤ တၲၤတှိ။ ရဴ လှဴး꤮ ပြှဲၤမဴၤအိၤကြူ တၤဟၴၤ အိၤ လၤဟူး ဘီနၲုၤ ရဴ အဲၤသီး ကၤထဴၤ ငှၲု တၤဗှၤ လှဴးပျီး န ခၳးပၴၤတၤရၳ ရဴ အၤ ဒၴူလှၲုး ပှၴ ခၳးပၴၤတၤရၳ န စှၤ န စှၤကျဴး သီးတၤဟၴၤ ဒၲ မဴၤဒဴၤက အီၤဆဲ ပှၴ အဲၤသီး ဘီ အၤ အိၤထွှိးပြှဲၤ တှၲကှၲုးပး န အဲၤသီး အၤခဲး နၲုၤတၤဟၴၤ။
\p
\v 40 ခၳးပၴၤတၤရၳ နဴးထၴၤကူး လှဴး အၳး ဒၲ အၤကျဴး ရဴ အၤ ဒငှံၤလှူၤ ကွီးစဴဘဲး တှဲၤ။ ထၲုးရဴ အၤ တၤရီ မူစၲု ဒၲ မဴၤဒဴၤက လှၲုးတှိၤ လှၴအိၤနၲုၤ ရဴ အၤ ဟၴ န, “မဴၤတၤဘီၤသ꤮ ကၤထဴၤမဴး” အၤ ဟၴ ရဴ မဴၤတၤဘီၤသ မူကၤလဴးထၴၤ ရဴ အၤ မူထၴူၤ ခၳးပၴၤတၤရၳ အၤခဲး အၤ ကၤထဴၤ အိၤနူးအိၤ။
\v 41 ခၳးပၴၤတၤရၳ ဇှိဟူး အၤတၤခၳၤ ရဴ အၤ စွီၤကၤထဴၤ လၳး။ ထၲုးရဴ အၤ အဲနှၲုး ခၴူးသူ ပြှဲၤဇှံအၴၤတှဲၤဖၳ တၤဟၴၤ န ပြှဲၤမဴၤအိၤကြူ တၤဟၴၤ ရဴ အၤ ဒၴူလှၲုး အဲၤသီး န ပြှဲၤမဴၤ ဒၲ အၤ ထွှိးပြှဲၤ ကှၤခၴူး ခၴူးသူ ယၴးတၲၤပြှဲၤ။
\v 42 တှဲၤရီၤတှဲၤကူး ယၴးနၲုၤ, အၤ လှၲုးပၤဆီးစၲု တှၲု လှဴး ဒၲ ဗှီးစိူပှၤ တၲၤကှၴလှဲး ရဴ အၳး ဇှံကှၤညှကှၤ အဲကှၲုးလး ဘူၤစဲၤ။
\v 43 ခၳးပၴၤတၤရၳ အိၤညှၴးကှၲုးပှိ န အဲၤသီး ဘီနၲုၤ မှဴညၴးမှဴသဲး ညှၴးကၳကှၲုးပး လး ဆလှၴ ဒၲ ခၳးဆီူမိၤ ဟီၤ ဘီ ဗှီးစိူပှၤ အၤကၳး နၲုၤ။ ခၳးဆီူမိၤ မၤ ကၤယး ဒၲ အၤ မှၴၤထၴၤ တှးမှၲုတှးတှဲၤ ယၴးတၤဟၴၤနၲုၤ န တှဲၤမှီၤတှဲၤမှူ အၤဖ တၲၤပြှဲၤ။
\c 10
\s1 ခၳးပၴၤတၤရၳ န ဖဲးကဴနၴၤလီ
\p
\v 1 ဘီ ဗှီးကဲစၤရီ အၤကၳး နၲုၤ ကျၴူးခၳၤကျဴ ဒၲ အၤမွှီၤ န ဖဲးကဴနၴၤလီ အိၤတၲၤပြှဲၤ, အဲၤ မၤ ရှိမၴၤ ကျၴူးတၲၤဇှဲၤ အၤခၳၤကျဴ ဒၲ အၳး အဲ န အီၤတၤလီၤ ကျၴူးကျိး။
\v 2 အဲၤ မၤ ကၤယး ဒၲ အၤ မှိၤနှီ စဴမၤရူၤ တၲၤပြှဲၤ ရဴ အဲၤ န လှဴး꤮ အၤ ဟီၤဖၳဖူးဖၳ တၤဟၴၤနၲုၤ အၤ ဘၴၤဒၳၤဇှံညှ နူၤစဴ စဴမၤရူၤ။ အၤ မှၴၤစွှိ အဲနူၤစဴ ကၤယး ဆိးဖဆိးရှူၤဖၳ တၤဟၴၤ ရဴ ဆၲုခဲး ဒး တိး ကွီးစဴဘဲး ဟဴ ဟၴနၲုၤ, အၤ ကွီးစဴဘဲး ပွှိး꤮ တၲၤဖှၲု စဴ။
\v 3 တၲၤညၴးခဲး ဘီ မှဴဟၴလှူၤ သၲုးမံး ဖံၤဘဲၤဟဴ အၤခဲးနၲုၤ, အၤ မူထၴူၤလွိ အိၤနှၴၤ လီးဖိ စဴ စဴမၤရူၤ အၤ တၤနၴမှဴခၳၤဖၳ တၲၤပြှဲၤ ဟူးနှၲုး အိၤလှၲုးခၴူ ဒၲ အၤ ဟီၤဒဴကၳး ရဴ အၤ အဲ လၳး န, “ဖဲးကဴနၴၤလီ!” ဖၳနၲုၤ။
\p
\v 4 အၤ မူ အိၤတှူဆံၤ တၤနၴမှဴခၳၤဖၳ ရဴ အၤ သဲအီၤဆၴး ကၤနှိ꤮ တိၤ ရဴ “ဘူၤစဲၤ, နှဲၤ သဲဇှံ ဟၴ ဗး အီးတၴး?” အၤ ဆၳၤဒူး တၤနၴမှဴခၳၤဖၳ ဖၳနၲုၤ,
\p ရဴ တၤနၴမှဴခၳၤဖၳ ဟၴဆံၤ အဲၤ န, “စဴမၤရူၤ သဲပျဴၤအိၤဟဴ နှဲၤ, မှၴၤတၴးဟၴရဴ နှဲၤ တှဲၤကွီးစဴဘဲး တၤဟၴၤ န နှဲၤ တှဲၤမှၴၤစွှိ ကၤယး ဆိးဖဆိးရှူၤဖၳ တၤဟၴၤနၲုၤ, အၤ တှၲုထူၤဟဴ ဒၲ စဴမၤရူၤ အၤ အိၤ သူဟဴန နှဲၤ လၳးထူၤ အဲၤ နၲုၤဟဴ။
\v 5 ခိးညှယၴး နဴးစၲု အဲဟူးမဴး ခၳးဆီူမိၤ ပၴၤတၤရၳ န ကၤယး တၤဟၴၤ ဒၲ ဗှီးစိူပှၤ အၤကၳး နၲုၤ။
\v 6 အၤ စၲုအိၤ ဒၲ ခၳးဆီူမိၤ ဒၲ အၤ မှၴၤဖ နၲုၤတၲၤပြှဲၤ အၤဟီၤ ဒၲ အၤ အိၤ ဒၲ ထၴူးဒၳၤတၤဗှၤထံး နၲုၤတၲၤပြှဲၤ။”
\p
\v 7-8 တၤနၴမှဴခၳၤဖၳ ထၴၤစၲုကူး ထၲုးရဴ, ဖဲးကဴနၴၤလီ အဲဟူး ပြှဲၤမှၴၤတှဲၤဖၳ ဒၲ အၤ ဟီၤဒဴကၳး သဲနၴူး န ကျၴူးဖၳ တၲၤပြှဲၤ ဒၲ အၤ ဒူၤဒၳၤဇှံညှ စဴမၤရူၤ ရဴ အၤ လှၴဇှံအၴၤ နှီဒၴူ လၳး ယၴးတၲၤပြှဲၤ, ရဴ အၤ ဟၴဆိၤလှၲုး ပှၴလှဴး အဲၤသီး န တှဲၤမှၴၤထွှိးထူၤ ထၲုးဟဴ အၤနှၴ န အဲၤ ယၴးတၤဟၴၤ, ထၲုးရဴ အၤ နဴးစၲု အဲၤသီး ဒၲ ဗှီးစိူပှၤ။
\p
\v 9 ဒၲခၴူးတၲၤညၴး ဘီ အဲၤသီး စၲုတှၲုဖံၤဟဴ န ဗှီးစိူပှၤ အၤခဲးနၲုၤ, ခၳးပၴၤတၤရၳ ထူၤ ဒၲ ဟီၤခၳၤကျွိ တၤဘၴူၤ တၲၤမၴး အၤခၳၤ ရဴ အၤ ထူၤ ကွီးစဴဘဲး။ ဘီနၲုၤ အၤခဲး မၤ အၤတိး န မှဴဖံၤ ကှံရှၴ ထၲုၤဟဴ။
\v 10 အၤ သဲအၴၤသဲအိး ရဴ အၳး တၤရီၤတၤရူး ပှၴ လၳး ဆဲၤအၴၤ အၤခဲး အၤ မူထၴူၤလွိ တှဲၤတၲၤစၲၤ။
\v 11 အၤ မူထၴူၤ မှဴခၳၤ လှၳၤမိးထူၤ ရဴ တှဲၤတၲၤစၲၤ ဒၲ အၤသူန တၤဟံး လှူဒၳၤ ဒၲ အၤနှ အိၤ လွှီးနှ တၲၤဘၤ ရဴ အၳး စှူၤတှး အဲၤနၲုၤ။
\v 12 လှဴး꤮ တှဲၤဖၳတှဲၤလှၴူၤ ဒၲ အၤ ခးဒှၲုၤအိၤ လွှီးခိ နၲုၤတၤဟၴၤ န လှဴး꤮ တှဲၤဖၳတှဲၤလှၴူၤ ဒၲ အၤ လၤဘစၲု နၲုၤတၤဟၴၤ န လှဴး꤮ ထၳၤဖၳဇှၲုဖၳ ဒၲ အၤ ဇှၲုၤ ဒၲ မှဴလှဲး တၤဟၴၤနၲုၤ အၤ အိၤ လှဴးပျီး ဒၲ တၤဟံးဒၳၤ ယၴးတၲၤဘၤ အၤကၳး။
\v 13 ငှိပြှၤထူၤ ရဴ အၤ ဟၴ လၳး န, “ခၳးပၴၤတၤရၳ꤮ ကၤထဴၤ မှၴၤသၴူးအၴၤကူးမဴး တှဲၤယၴးနၲုၤတၤဟၴၤ။”
\p
\v 14 မၤနရဴ ခၳးပၴၤတၤရၳ ဟၴဆံၤ န, “ဘူၤစဲၤ꤮ ဗး အၴၤ စဴနူး တၤကီၤ꤮ တိၤ, တှဲၤ ဒၲ အၳး ဒူၤဟဴ အဲၤ န အၤ စးဆဲးတိၤ နၲုၤတၤဟၴၤ ဘဲၤဘဲၤ, မှတိၤရဴ အၤ မွှိးပျီးသီးပျိၤ တိၤ နၲုၤတၤဟၴၤ ဘဲၤဘဲၤ, ဗး အၴၤနဴ အဲၤ တၲၤဖှၲု꤮ တိၤ။”
\p
\v 15 ရဴ ငှိပြှၤထူၤ ပှိ န, “တှဲၤ ဒၲ စဴမၤရူၤ ဒးဟၴဟဴ န အၤ မွှိးပျီး ပြဲ, ရဴ အၴၤနှီ ပြဲ အၤ ဟၴ နၲုၤတၤဟၴၤနၲုၤ, ဟၴ တဲး အဲၤ န အၤ မၳးမှူ တဲးမှၴ။”
\p
\v 16 တၤဟံးဒၳၤ ဒၲ တှဲၤဖၳတှဲၤလှၴူၤ အိၤ ဒၲ လၳးကၳး ယၴးတၲၤဘၤနၲုၤ, အၤကှၲုး တှးလှၲုး ဘး ပှၴ လၳး သၲုးဖှၲု ထၲုးရဴ အၳး စဴးထူၤ မှၴကူး ခၴူး အဲၤ ဒၲ မှဴခၳၤ။
\p
\v 17 ဘီ ခၳးပၴၤတၤရၳ တၤနှၴၤမူနှီ စဴမၤရူၤ အၤ တှဲၤဒၴူလှၲုး အဲၤ တှဲၤမူထၴူၤလွိ ယၴး အၤငှိလၤဆ အၤခဲးနၲုၤ, ကၤယး ဒၲ ဖဲးကဴနၴၤလီ နဴးဟူး လၳး တၤဟၴၤနၲုၤ, အၤ ဟူး ဆၳၤဒူး မူပှၳး ခၳးဆီူမိၤ အၤဟီၤ ရဴ အၤ ဟူးကၤထဴၤအိၤ ဘီ အၤဟီၤညၴးဟူး လှိၤကၤဒးထံးနၲုၤ။
\v 18 ရဴ အဲၤသီး ဆၳၤဒူးထူၤ န, “ကၤယး မွှီၤ န ခၳးဆီူမိၤ ပၴၤတၤရၳ ဟၴနၲုၤ တၲၤပြှဲၤ မၤ အၤ အိၤတိး ဘီယၴး ဟဲး?”
\p
\v 19 ဘီ ခၳးပၴၤတၤရၳ တၤနှၴၤနှီပး တှဲၤမူထၴူၤလွိ ယၴး အၤခဲးနၲုၤ, သဲစးဆဲး ဘူၤစဲၤ ဟၴ လၳး န, “ခၳးဆီူမိၤ! ကၤယး ဟူးမူပှၳး နှဲၤ သဲသၲုး။
\v 20 ဖၳနၲုၤ အၤခၳၤအၤခၴူး ဟီတှးမဴး ဒၲ ဟီၤလှဲး နၲုၤ, မှၴၤ ပှူယဲပှူဆဲး တဲးမှၴ, တၤရှၳ ကြွိးစၲုကှၲုး အဲၤသီး နၲုၤတၤဟၴၤ အၤခၴူးနၲုၤ, မှၴၤတၴးဟၴရဴ ဗး နဴးဟူးနူး အဲၤသီး ဒၲ နှဲၤအိၤ။”
\v 21 ဖၳနၲုၤရဴ ခၳးပၴၤတၤရၳ ဟီတှး ဒၲ ဟီၤလှဲး ရဴ အၤ ဟၴ အဲၤသီး န, “ဗး မၤ ကၤယး ဒၲ သီး ဟူး မူပှၳး အဲၤ နၲုၤတၲၤပြှဲၤ ဟဴ။ သီး ဟူးမူပှၳး ဗး မှၴၤတၴး?”
\p
\v 22 ရဴ အဲၤသီး ဟၴဆံၤ န, “ကျၴူးခၳၤကျဴ ဖဲးကဴနၴၤလီ နဴးဟူး ပှဲၤ။ အဲၤ မၤ ကၤယးစဴကၤယးတှၴၤ တၲၤပြှဲၤ, ထၲုးတိၤ ကၤယး ဒၲ အၤ ဘၴၤဇှံဘၴၤညှလး စဴမၤရူၤ တၲၤပြှဲၤ။ ယၳဒၤဖၳ တၤဟၴၤ ဘၴၤဇှံညှနှီ လှဴးပျီး စဴ လၳး ပွှိး꤮ တၲၤပြှဲၤ စဴ။ သူဖၳ အၤ ကှံ နှီဟၲုးနဴ ကှၲုး နှဲၤ တှဲၤဟၴဘဲၤဟၴဆၲုး တၤဟၴၤနၲုၤ ရဴ စဴမၤရူၤ အၤ တၤနၴမှဴခၳၤဖၳ ဟူး ဟၴ လၳး န ဘဲၤ စၲု အဲဟူး နှဲၤ ဒၲ လၳးဟီၤ။”
\v 23 ရဴ ခၳးပၴၤတၤရၳ အဲ အိၤမၴူးဆံၤ အဲၤသီး။
\p ထၲုးရဴ ပၤရိး တၲၤညၴးနၲုၤ, ခၳးပၴၤတၤရၳ တၤရီၤတၤရူး အၤနှၴ ရဴ အၤ ကြွိးစၲုကှၲုး အဲၤသီး။ ပြှဲၤဇှံအၴၤညှအၴၤဖၳ ဒၲ အၤ အိၤ ဒၲ ဗှီးစိူပှၤ အၤကၳး တၤဟၴၤ ကြွိးစၲုကှၲုး လၳး။
\v 24 ရဴ ဒၲခၴူး တၲၤညၴးနၲုၤ အဲၤသီး စၲုတှၲု ဒၲ ဗှီးကဲစၤရီ ဘီ ဖဲးကဴနၴၤလီ လှၴအဲပျဴ နှီဒၴူ အၤပှၲုဗှူ တၤတှဴၤ တၤဟၴၤ န အၤခိးအၤသိူ တၤဟၴၤ အၤခးလှၴ, ရဴ အဲၤသီး ဘီနၲုၤတၤဟၴၤ အိၤပှဴမူဆံး နှီ လၤဟူး ခၳးပၴၤတၤရၳ။
\v 25 ဘီ ခၳးပၴၤတၤရၳ ကှံရှၴ နှၲုး ဒၲ ဟီၤဒဴကၳး အၤခဲးနၲုၤ, ဖဲးကဴနၴၤလီ အဲမှိၤဆံၤ လၳး ရဴ အၤ ဒငှံၤလှူၤ ငှဴၤတၤကျွီတှး ဒၲ လၳး ခးဒှၲုၤဆၴူ ရဴ အၤ စဴဘဲးထူၤ လၳး။
\v 26 မၤနရဴ ခၳးပၴၤတၤရၳ နဴးကၤထဴၤခၴူး အဲၤ ရဴ အၤ ဟၴ လၳး န, “ကၤထဴၤမဴး꤮ ဗး မၤ ပြှဲၤလှၳၤ ကၤယး သူန နှဲၤ ပြဲ။”
\p
\v 27 ဘီ ခၳးပၴၤတၤရၳ န ဖဲးကဴနၴၤလီ ဟၴဘဲၤ နနှၲုး နနှၲုး ဒၲ ဟီၤဒဴကၳး အၤခဲးနၲုၤ, အၤ မူထၴူၤ ကၤယး ဟူးအိၤပျၳၤအိၤဖဲၤ, အိၤပျဴအိၤနှၴၤ လၤဟူး ဘီနၲုၤ။
\v 28 ခၳးပၴၤတၤရၳ ဟၴ အဲၤသီး န, “သီး သဲညၴး ဒံၤဟဴ, ပှဲၤ ယၳဒၤဖၳ အၤ တှဲၤသိူတှဲၤသူၤ အိၤန ယၳဒၤဖၳ တၲၤပြှဲၤ ကှံရှၴ စၲုဘဴသိူခဲခိး တှၲန ယၳဒၤဖၳ မှတိၤ တၤဟၴၤ ဘဲၤဘဲၤ, အၤ ကှံရှၴ စၲုအိၤလၴးအိၤ ကှၲုး ပြဲ အဲၤသီး ဘဲၤဘဲၤ, အၤနှီ တိၤ။ မၤနရဴ စဴမၤရူၤ ဒၴူလှၲုးဟဴ ဗး န ယၳဒၤဖၳ မှတိၤ တၤဟၴၤ နၲုၤမၤ အၤ မွှိးပျီး ကှၲုးအၳး တိၤ, မှတိၤရဴ အၤ စးဆဲး ကှၲုးအၳး တိၤ ဟၴ တဲး လၤဟူး တဲးမှၴ, ပှဲၤ တိးဘဲၤ ဘဴသိူ လှဴးပျီး အဲၤသီး, စဴမၤရူၤ ဒၴူလှၲုး ဗး ဖၳနၲုၤ။
\v 29 ဖၳနၲုၤ အၤခၳၤအၤခၴူး ဘီ နှဲၤ အဲဟူး ဗး အၤခဲးနၲုၤ, ဗး ဟၴဆံၤ ပှး တၲၤစၲၤ꤮ တိၤ, ဗး ဟူး တၲၤဖှၲုဟူး ပြဲ။ ဖၳနၲုၤရဴ ခိးညှယၴး ဗး သဲဇှံ ဆၳၤဒူး နှဲၤ န, နှဲၤ အဲဟူး ဗး မှၴၤတၴး?” နၲုၤပြဲ။
\p
\v 30 ရဴ ဖဲးကဴနၴၤလီ ဟၴ ပှၴ လၳး န, “ဘီ အၤ တၤလွိကူး သၲုးသဲး မှဴဟၴလှူၤ သၲုးမံး အၤသူန ခိးညှခဲး ယၴးနၲုၤဟဴ, ဗး ကွီးစဴဘဲး တှဲၤ။ ဘီနၲုၤအၤခဲး, ကၤယး ကံးသူနှီ ဟၴူၤစှၤ တၤခဲးပျူရၤဆီူ တၲၤပြှဲၤ ဟူးကၤထဴၤအိၤ ခၴူ ဒၲ ဗး မဲၤသဲၤညၴး။
\v 31 ရဴ အၤ ဟၴ ဗး န, ‘ဖဲးကဴနၴၤလီ꤮ စဴမၤရူၤ နှီဟၲုးဟဴ နှဲၤ တှဲၤကွီးစဴဘဲး ဟဴ။ အၤ သဲနှၴထူၤဘဲၤ တှၲု ဟဴ နှဲၤဒၴူနှဲၤဇှၳ ပှၴ ကၤယး ဆိးဖဆိးရှူၤဖၳ နၲုၤတၤဟၴၤ ဟဴ။
\v 32 နဴးစၲုမဴး ကၤယး တၤဟၴၤ ရဴ နဴးစၲုအဲ အဲၤသီး န ကၤယး တၲၤပြှဲၤ ဒၲ အၤမွှီၤ န ခၳးဆီူမိၤ ပၴၤတၤရၳ ဒၲ အၤ အိၤ ဒၲ ဗှီးစိူပှၤ နၲုၤတၲၤပြှဲၤ။ ခိးညှရဴ အၤ စၲု အိၤကှၲုကှၲုး ဒၲ အၤမွှီး ခၳးဆီူမိၤ အၤဟီၤ ဟဴ။ ခၳးဆီူမိၤ ယၴးနၲုၤမၤ အၤဟီၤ အိၤ ဒၲ ထၴူးဒၳၤတၤဗှၤထံး, အဲၤ မၤ ပြှဲၤမှၴၤဖ တၲၤပြှဲၤ။’
\v 33 ဖၳနၲုၤရဴ ဗး နဴးစၲုအဲ အၳး န နှဲၤ တၲၤဖှၲုတၲုး စဴ, နှဲၤ ဟူးတှၲုကှၲုး ပှဲၤ ရဴ အၤရူ နူၤစဴ။ သူဖၳ ပှဲၤ ကှံ နှီဟၲုးနဴ ကှၲုးလှဴး စဴမၤရူၤ ဟၴဆိၤတှး ထၲုးဟဴ နှဲၤ နၲုၤတၤဟၴၤ ရဴ ခိးညှယၴး ပှဲၤ ဟူး လှဴးပျီး ဒၲ စဴမၤရူၤ အၤ မဲၤသဲၤညၴးဟဴ။”
\s1 ခၳးပၴၤတၤရၳ အၤ တှဲၤဟၴဆိၤဒၲၤညး
\p
\v 34 ခၳးပၴၤတၤရၳ စထူၤ ဟၴဘဲၤ န, “ခိးညှရဴ ဗး သဲညၴး န စဴမၤရူၤ မူဒၳၤမူပၤတီ အၳး တၲၤပြှဲၤ꤮ တိၤ နၲုၤမၤ အၤ မှလၤကိး စဴ။
\v 35 ကၤယး မၴူးစၲၤ အီးတၴးတၴး꤮ ဘဲၤဘဲၤ, ကီၤ အၤ ဘၴၤဇှံဘၴၤညှ စဴမၤရူၤ ရဴ အၤ ကီၤ မှၴၤတိးမှၴၤဘဲၤ တှဲၤ ဟၴနၲုၤမၤ စဴမၤရူၤ အဲမှိၤဆံၤ အဲၤသီး ပြဲ။
\v 36 သီး သဲညၴး ထၲုးဒံၤ ဟဴ တှဲၤရီၤတှဲၤကူး ဒၲ စဴမၤရူၤ နဴးဟူး ပှၴ ယၴၤဆၳူ ဒၲ အီၤစၤရှၴလၤ အၤကျွီးအၤလူး တၤဟၴၤ အၤညၴး ရဴ အၤ ဟူး ဟၴဆိၤလှၲုး ပှၴ အဲၤသီး န တှဲၤသဲကြှံးမီၤလၤ အၤရီၤအၤကူး ယၴးနၲုၤ ဟဴ။ ဒၲ ယၴၤဆၳူခြီ ဒၲ အၤ ထွှိး အၳး ပွှိး꤮ တၲၤပြှဲၤ အၤ ဘူၤစဲၤ ယၴးတၲၤပြှဲၤ အၤခၳၤအၤခၴူးရဴ ပှဲၤ နှီဘဲၤဟဴ တှဲၤပှၴးတှဲၤဒွိး ဟဴ။
\v 37 ဒၲ ယၳဒၤကှၴ တၲၤကှၴလှဲး အၤကၳးနၲုၤ, ဘူၤစဲၤ ယၴၤဆၳူ မှၴၤထၲုးဟဴ ကြူ꤮ မၤအီးတၴး နၲုၤမၤ သီး သဲညၴး ဒံၤ ဟဴ။ ဘီ ခၳးယိးဟၤ ဟၴဆိၤဒၲၤညး ထၲုးပှၴဟဴ အၳး န ပျွိးထၴူး အၤရီၤအၤကူး အၤခဲးနၲုၤ, ယၴၤဆၳူ စထူၤ မှၴၤတှဲၤ ဒၲ ကဲလၤလီၤ ကှၴကၳး။
\v 38 ထၲုးရဴ စဴမၤရူၤ နွိထူၤ ဗှီးနၤစၤရဲဖၳ ယၴၤဆၳူ ရဴ အၤ ဒၴူ လၳး သဲစးဆဲး ဘူၤစဲၤ န အၤ တှဲၤပြှိၤတှဲၤပြှူး ဖၳတၴး နၲုၤ, သီး သဲညၴး ထၲုးဒံၤဟဴ။ ယၴၤဆၳူ လၴးစၲု ဒၲ ခးလှၴ ပွှိး꤮ တၲၤဖိၤ ရဴ စၲု မှၴၤဘွီမှၴၤတၤရၴူး ပှၴ အၳး, ဇၤဆီးမှၴကှၤ ကၤယး အိၤ ဒၲ ခီးနၴရီၤစှူ ခၳၤကျဴ မှၴၤနံးမှၴၤစ လၳး တၤဟၴၤ, မှၴၤတၴးဟၴရဴ စဴမၤရူၤ အိၤကှၲုး န အဲၤ အၤခၳၤအၤခၴူး အၤ မှၴၤဟဴ တှဲၤ ဖၳနၲုၤ ဟဴ။
\p
\v 39 ပှဲၤ မၤ ကၤယး တၤဟၴၤ ဒၲ အၤ ခူလှၲုး ပှၴ လှဴး အၳး န လှဴး꤮ ယၴၤဆၳူ မှၴၤထၲုးဟဴ တှဲၤ ဒၲ ယၳဒၤဖၳ တၤဟၴၤ အိၤ နှီဒၴူ ကှၴ တၤဟၴၤ, န ဗှီးယၤရၳဆူၤလၴၤ အၤကၳး ယၴးနၲုၤတၤဟၴၤ အၤရီၤအၤကူး ပြဲ။ ထၲုးရဴ အဲၤသီး မှံးသၴူးထူၤကူး ယၴၤဆၳူ ဒၲ တိးလူးဟီၤထံၤ အၤလှိၤ။
\v 40 မၤနရဴ ဘီ သၲုးသဲး တၲၤသဲးနၲုၤ, စဴမၤရူၤ မှၴၤထွှိးပြှဲၤ အီၤထဴၤကှၤခၴူး ခၴူးသူ လၳး ဒၲ တှဲၤသၴူး ရဴ အၤ ဒၴူအိၤလှၲုးထူၤ ခၴူးသူ လၳး။
\v 41 အၤ အိၤလှၲုးထူၤ ပှၴ အၳး ပွှိး꤮ တၲၤပြှဲၤ မှတိၤ။ အၤ အိၤလှၲုးထူၤ ပှၴ တံပြဲ စဴမၤရူၤ နွိထူၤဟဴ ပှဲၤ ဒၲ ပှဲၤ ကှံ ထွှိးထူၤ ပြှဲၤခူသဲ ယၴးတၤဟၴၤ နၲုၤပြဲ။ အၤ သၴူးအီၤထဴၤ ကှၤခၴူး ထၲုးဟဴ အၤခဲးနၲုၤ, ပှဲၤ ယၴးတၤဟၴၤနၲုၤ, ပှဲၤ အၴၤရှိအိးရှိ တှၲကှၲုး ထၲုးဟဴ န လၳး ဟဴ။
\v 42 ရဴ အၤ မၴၤကူး ပှိ ပှဲၤ န ပှဲၤ ကှံ စၲု ဟၴဆိၤဒၲၤညး ပှၴ အၳး န တှဲၤသဲကြှံးမီၤလၤ, ထၲုးရဴ ပှဲၤ ကှံ စၲုခူလှၲုး ပှၴ အၳး ပှဲၤသဲ န အဲၤ မၤ ကၤယး တၲၤပြှဲၤ ဒၲ စဴမၤရူၤ နွိထူၤ လၳး ရဴ အဲၤ မၤ အၤ ကှံ ထွှိး ပှၴ ကၤယး ထွှိးပြှဲၤ တၤဟၴၤ န ကၤယးသၴူး တၤဟၴၤ အၤ ပြှဲၤစီၤရူၤတှဲၤ ပှး။
\v 43 ပြှဲၤပြှိၤ ပွှိး꤮ တၲၤပြှဲၤ ဟၴဆိၤဒၲၤညး အိၤနှၴၤ ထၲုးဟဴ အဲၤ အၤရီၤအၤကူး ရဴ အဲၤသီး ဟၴ န, “လှဴး꤮ ကၤယး ဒၲ အၤ ဇှံအၴၤညှအၴၤ လၳး တၤဟၴၤနၲုၤ စဴမၤရူၤ ကှံ ပျွိးကူး ဒီးတံ အဲၤသီး အၤတှဲၤသံ န အဲၤမွှီၤခၴူး ပှး,” ခၳးပၴၤတၤရၳ ဟၴ ပှၴ အဲၤသီး ဖၳနၲုၤ။
\s1 ယၳဒၤဖၳ မှတိၤ တၤဟၴၤ နှီဘဲၤ သဲစးဆဲး ဘူၤစဲၤ
\p
\v 44 ဘီ ခၳးပၴၤတၤရၳ ဟၴဘဲၤ ပးပြဲ အၤခဲးနၲုၤ, သဲစးဆဲး ဘူၤစဲၤ ဟူးလှူၤ ဒၲ ကၤယး ဒၲ အၤ နှီဒး တှဲၤရီၤတှဲၤကူး ယၴးတၤဟၴၤ အၤလှိၤ ပွှိး꤮ တၲၤပြှဲၤ။
\v 45 စဴမၤရူၤ စၲု ဒၴူလှူၤ တှၲုကှၲုး သဲစးဆဲး ဘူၤစဲၤ ဒၲ ယၳဒၤဖၳ မှတိၤ ယၴးတၤဟၴၤ အၤလှိၤ အၤခၳၤအၤခၴူး, ယၳဒၤဖၳ ဒၲ အၤ ဇှံကှၤညှကှၤ ဟဴ တှဲၤ ရဴ အၤ အိၤ လၤဟူး ဒၲ ဗှီးစိူပှၤ အၤကၳး ရဴ အၤ ဟူး ရှိကှၲုး န ခၳးပၴၤတၤရၳ ယၴးတၤဟၴၤနၲုၤ အၤ ခၴူသၳၤခၴူသဲ နူၤစဴ။
\v 46 မှၴၤတၴးဟၴရဴ အဲၤသီး နှီဟၲုး ဒံၤ ကၤယး ယၴးတၤဟၴၤ ဟၴဘဲၤ န ငှိခိခၴူၤ တၤဟၴၤ အၤခၳၤအၤခၴူး, အဲၤသီး ထၳၤသဲထူၤ လၤဟူး စဴမၤရူၤ။
\p ထၲုးရဴ ခၳးပၴၤတၤရၳ ဟၴ န,
\v 47 “ကၤယး ယၴးတၤဟၴၤ နှီဘဲၤကှၲုး သဲစးဆဲး ဘူၤစဲၤ ဖၳ ပှဲၤ နှီဘဲၤ ထၲုးဟဴ ယၴးနၲုၤဟဴ။ မှၴၤဖၳနၲုၤရဴ အဲၤသီး ကှံ ပျွိး အၤနှၴ န ထၴူး အၤညၴးနၲုၤ မၤအၳးပၴး တၲၤပြှဲၤ ကှံ မှၴၤတှးတှံးစှူ အဲၤသီး ပၴး။”
\v 48 ဖၳနၲုၤ အၤခၳၤအၤခၴူး ခၳးပၴၤတၤရၳ ဟၴတှးငှိ န အဲၤသီး ကှံ ပျွိး အၤနှၴ န ထၴူး ဒၲ ယၴၤဆၳူ အၤမွှီၤ အၤကၳး။ ရဴ အဲၤသီး ကွီးသဲဇှဴၤ ခၳးပၴၤတၤရၳ န အၤ အိၤကှၲုးပှိ န အဲၤသီး ဘီနၲုၤ နၴူးသၲုးသဲး။
\c 11
\s1 ခၳးပၴၤတၤရၳ ဒူၤလှၲုးထူၤခၴူး တှဲၤရီၤတှဲၤကူး ဒၲ ယၤရၳဆူၤလၴၤ ပြှဲၤဇှံအၴၤတှဲၤပျဴမှၳၤ အၤ အိၤ
\p
\v 1 ပြှဲၤဒၲၤညးဖၳ န ပြှဲၤဇှံအၴၤတှဲၤဖၳ ဒၲ အၤ အိၤ ဒၲ ယၳဒၤကှၴ ပွှိး꤮ တၲၤဖိၤ တၤဟၴၤနၲုၤ, အၤ နှီဟၲုး န ယၳဒၤဖၳ မှတိၤ တၤဟၴၤ နှီဘဲၤ ကှၲုးဟဴ စဴမၤရူၤ အၤလှးအၤငှိ။
\v 2 ဖၳနၲုၤရဴ ဘီ ခၳးပၴၤတၤရၳ စၲု ဒၲ ဗှီးယၤရၳဆူၤလၴၤ အၤခဲးနၲုၤ, ပြှဲၤဇှံအၴၤညှအၴၤဖၳ ဒၲ အၤ ဒံတၤလီဖ တၤဟၴၤနၲုၤ, အၤ ဒူၤ တှဲၤသံ ဒၲ လၳးခၳၤ။
\v 3 ရဴ အဲၤသီး ဟၴ ခၳးပၴၤတၤရၳ န, “နှဲၤ စၲုအိၤလၴး တှၲုကှၲုး ယၳဒၤဖၳ မှတိၤ ဒၲ အၤ ဒံတၤလီ ကှၲုးအၳး ဖ တိၤ တၤဟၴၤ အၤဟီၤ ရဴ နှဲၤ စၲုအၴၤစၲုအိး တှၲကှၲုး တှၲု န အဲၤသီး။”
\p
\v 4 ရဴ ခၳးပၴၤတၤရၳ ဟၴဆိၤလှၲုးပျိး ပှၴလှဴး အဲၤသီး တှဲၤရီၤတှဲၤကူး ဒၲ အၤ စ ထွှိးထူၤ လၳ ဒၲ အၤခးဆၴူ တှၲုဒၲ အၤတၤဒံၤ နၲုၤတၤဟၴၤ ပွှိးတၲၤစၲၤ။
\v 5 ရဴ အၤ ဟၴဆိၤလှၲုးပျိး ပှၴ အဲၤသီး န, “ဘီ ဗး အိၤ ဒၲ ဗှီးစိူပှၤ ရဴ ဗး ကွီးစဴဘဲး အၤခဲးနၲုၤ, ဗး မူထၴူၤလွိ တှဲၤတၲၤစၲၤ။ ဗး တှဲၤမူထၴူၤလွိ ယၴးနၲုၤ, အၤ အိၤ ဒၲ မှဴခၳၤ ရဴ အၤ စှူၤတှး ပှၴ ဗး သူန တၤဟံးဒၳၤ ဒၲ အၤနှ အိၤ လွှီးနှ တၲၤဘၤနၲုၤ။ ထၲုးရဴ အၤ စှူၤတှး ဖံၤတၤတှဴၤ ဘီ ဗး ခးဆၴူ။
\v 6 ဗး မူနှၲုး တှးတှၴၤ ဒၲ တၤဟံးဒၳၤ ယၴးအၤကၳးနၲုၤ ရဴ ဗး မူထၴူၤ တှဲၤဖၳတှဲၤလှၴူၤ ဒၲ အၤခးဒှၲုၤ အိၤ လွှီးခိ တၤဟၴၤ, တှဲၤမှီၤတှဲၤမှူ တၤဟၴၤ န တှဲၤဖၳတှဲၤလှၴူၤ ဒၲ အၤလၤဘစၲု တၤဟၴၤ န ထၳၤဖၳ ဒၲ အၤ ဇှၲုၤ ဒၲ မှဴလှဲး တၤဟၴၤ။
\v 7 ယၴးတၲၤဖှၲုရဴ ဗး နှီဟၲုး ငှိပြှၤထူၤ ရဴ အၤ ဟၴ ဗး န, ‘ခၳးပၴၤတၤရၳ, အီၤထဴၤ မှံးသၴူးအၴၤကူး မဴး တှဲၤယၴးနၲုၤတၤဟၴၤ။’
\p
\v 8 “မၤနရဴ ဗး ဟၴဆံၤ န, ‘ဘူၤစဲၤ꤮ ဗး အၴၤ꤮ နူး နှ တၤကီၤ꤮ တိၤ။ တှဲၤ ဒၲ အၳး ဘၴၤ အဲၤ န အၤ စးဆဲး တိၤ တၤဟၴၤ န အၤ မွှိးပျီး တိၤ တၤဟၴၤနၲုၤ, ဗး အၴၤနဴ န တၲၤဖှၲု꤮ တိၤ။’
\p
\v 9 ရဴ “ငှိပြှၤထူၤ ဒၲ မှဴခၳၤ ယၴးနၲုၤ ဟၴ ပှိ န, ‘စဴမၤရူၤ ဒးဟၴ န အၤ မွှိးပျီး ဟၴနၲုၤမၤ, အၤ စးဆဲး တိၤ, ဘဲၤ တၤနှၴၤ နှီ တိၤ။’
\v 10 ရဴ အၤ ကှၲုးတှး ဘး သၲုးဖှၲု ရဴ ဒၲခၴူးလၲ တၲၤဖှၲုနၲုၤ, အၳး ဖၴူထူၤ ဒွိကူး အဲၤ ဒၲ မှဴခၳၤ။
\p
\v 11 “အၳး ဖၴူထူၤကူးကူး န တၲၤဖှၲုတၲုး ကၤယး ဗှီးကဲစၤရီဖၳ သဲသၲုး ဒၲ အၳး နဴးဟူး အဲၤသီး ယၴးတၤဟၴၤနၲုၤ, လိ꤮, အၤ ဟူးတှၲု ဘီ ပှဲၤ လှၴစၲုအိၤကှၲုနှီ ဟီၤ နၲုၤတၲၤမၴး။
\v 12 ယၴးတၲၤဖှၲုရဴ သဲစးဆဲး ဘူၤစဲၤ ဟၴ ဗး န မှၴၤပှူယဲပှူဆဲး တဲးမှၴ, ကြွိးစၲု လဲကှၲုးမဴး အဲၤသီးနၲုၤ။ ရဴ ပှၲုဗှူ ဒၲ ဗှီးစိူပှၤ အၤပြှဲၤသၲုးသိူ ယၴး ကြွိးစၲုကှၲုး န ဗး တှၲုဒၲ ဗှီးကဲစၤရီ ရဴ ပှဲၤ နှၲုးကှၲုး ဒၲ ဖဲးကဴနၴၤလီ အၤဟီၤကၳး ပွှိး꤮ တၲၤပြှဲၤ။
\v 13 ဖဲးကဴနၴၤလီ ဟၴဆိၤ ပှၴ ပှဲၤ န အၤ မူထၴူၤ တၤနၴမှဴခၳၤဖၳ တၲၤပြှဲၤ ဟူးကၤထဴၤအိၤ ဒၲ အၤ ဟီၤဒဴကၳး အၤရီၤအၤကူး ရဴ အၤ ဟၴ လၳး န, ‘နဴးစၲု ကၤယး တၲၤပြှဲၤ ဒၲ ဗှီးစိူပှၤ ရဴ နဴးစၲုအဲဟူး ကၤယးမွှီၤ န ခၳးဆီူမိၤ ဒၲ အၳး အဲ ပး လၳးမွှီၤ န ခၳးပၴၤတၤရၳ နၲုၤတၲၤပြှဲၤ။
\v 14 အၤ ကှံ ဟၴဘဲၤတှဲၤ န နှဲၤ ပှး ရဴ ဒၲ အၤ ဟၴဘဲၤ သီး အၤခၳၤအၤခၴူး နှဲၤ န နှဲၤ ဟီၤဖၳဖူးဖၳ လှဴး꤮ ပျီး ကှံ နှီဘဲၤ တှဲၤမှၴၤဆီးပျဲကှၤ ပှး။’
\p
\v 15 “ရဴ ဘီ ဗး စထူၤ ဟၴဘဲၤတှဲၤ အၤခဲးနၲုၤ, သဲစးဆဲး ဘူၤစဲၤ ဟူးလှူၤ ဒၲ အဲၤသီး အၤလှိၤ ဖၳ အၤ ဟူးလှူၤ ထၲုးဟဴ ဒၲ ပှဲၤလှိၤ ဒၲ ကၤလၳခဲး နၲုၤတၲၤဖှၲု နၲုၤဟဴ။
\v 16 ယၴးတၲၤဖှၲုရဴ ဗး သဲနှၴထူၤဘဲၤ တှၲု တှဲၤဟၴဘဲၤ ဒၲ ဘူၤစဲၤ ဟၴကူး န, ‘ခၳးယိးဟၤ ပျွိး သီး န ထၴူး တၤဒၲၤရဴ အၳး ကှံ ပျွိး သီး န သဲစးဆဲး ဘူၤစဲၤ ပှး နၲုၤတၲၤမံး။’
\v 17 မှၴၤဖၳနၲုၤရဴ ပှဲၤ ဇှံအၴၤ ဘူၤစဲၤ ယၴၤဆၳူခြီ ရဴ စဴမၤရူၤ ဒၴူ ပှဲၤ ဆၴူးဇှၳ, ဖၳနၲုၤဟဴ ယၳဒၤဖၳ မှတိၤ ဒၲ အၤ ဇှံအၴၤ သူကှၲုးန ပှဲၤ ယၴးတၤဟၴၤနၲုၤ, စဴမၤရူၤ ကီၤ ဒၴူ သူကှၲုး အဲၤသီး ဆၴူးဇှၳ ဖၳ အၤ ဒၴူ ထၲုးဟဴ ပှဲၤနၲုၤ ကီၤဟၴရဴ ဗး မၤ ကၤယး တၲၤပြှဲၤ ဒၲ အၤ ပှၳး မှၴၤတှးတှံး စဴမၤရူၤ အၤကျူအၤကျိး တၲၤပြှဲၤ ဟဲး?”, ခၳးပၴၤတၤရၳ ဟၴ ပှၴ အဲၤသီး ဖၳနၲုၤ။
\p
\v 18 ဘီ အဲၤသီး နှီဟၲုး တှဲၤရီၤတှဲၤကူး ယၴး အၤခဲးနၲုၤ, အဲၤသီး ပၤစှၴူအီၤဆၴူ ပှး ခၳးပၴၤတၤရၳ တိၤ, ရဴ အၤ ထၳၤသဲထူၤ လၤဟူး စဴမၤရူၤ န, “ကီၤ အၤ မှလၤကိး ဖၳနၲုၤဟၴရဴ စဴမၤရူၤ ဒၴူပှၴကှၲုးဟဴ ယၳဒၤဖၳ မှတိၤ တၤဟၴၤ တှဲၤဆၲုခဲးရူ ဒၲ အၤ ကှံ ပှူယဲဆူၤလှူၤ ကှၲုး လၤဟူး အၤသဲ ရဴ အၤ ကှံ နှီဘဲၤ ကှၲုး လၤဟူး သဲထွှိးပြှဲၤ ဟဴ။”
\s1 ပြှဲၤဇှံအၴၤတှဲၤပျဴမှၳၤ ဒၲ ဗှီးအၤတီၤအဴၤ
\p
\v 19 ဒၲ အၳး မှၴၤသၴူး ခၳးစၤတီၤဗၴၤ အၤခၳၤအၤခၴူး, စထူၤ ဘီနၲုၤရဴ အၳး မှၴၤစှၴူးမှၴၤစှံၤ ကၤယး ဒၲ အၤ ဇှံကှၤညှကှၤ ယၴၤဆၳူ တၤဟၴၤ ဖၳနၲုၤရဴ အဲၤသီး လှၳၤပြၲုလှၳၤပြူး စၲု လှဴးပျီး။ တၤဟၴၤဟၴၤနၲုၤ အၤ စၲုတှၲု ဒၲ ဗိၤနီကၴၤကှၴ, ကၳပြၳကျံခၳၤ န ဗှီးအၤတီၤအဴၤ။ အဲၤသီး ဟၴဆိၤဒၲၤညး ပှၴ တံပြဲ ယၳဒၤဖၳ သီး တၤဟၴၤနၲုၤ န စဴမၤရူၤ အၤလှးအၤငှိ ပြဲ။
\v 20 မၤနရဴ ကၳပြၳကျံဖၳ န ဗှီးကၳရၴၤနၴၤဖၳ ဒၲ အၤ ဇှံကှၤညှကှၤတှဲၤ အၤကျဲး တၤဟၴၤဟၴၤနၲုၤ, အၤ စၲုတှၲု ဒၲ ဗှီးအၤတီၤအဴၤ ရဴ အၤ ဟၴဆိၤဒၲၤညး ပှၴ မၴူးစၲၤရှၲုၤ ကြီဖၳ တၤဟၴၤ န ယၴၤဆၳူခြီ အၤ တှဲၤသဲကြှံးမီၤလၤ အၤရီၤအၤကူး။
\v 21 ရဴ စဴမၤရူၤ အၤ တှဲၤပြှိၤတှဲၤပြှူး အိၤ န အဲၤသီး အၤခၳၤအၤခၴူး ကၤယး ဇှံကှၤပျၳၤကှၤဖဲၤ ရဴ အၤသဲပျဴၤ ထၳၤလှူၤ ကှၤတိး လၤဟူး ဒၲ ဘူၤစဲၤ အိၤ။
\p
\v 22 တှဲၤရီၤတှဲၤကူး ယၴး လှၲုးစၲုတှၲု ဒၲ ယၤရၳဆူၤလၴၤ ပြှဲၤဇှံအၴၤတှဲၤပျဴမှၳၤ အၤ အိၤ အၤခၳၤအၤခၴူး အဲၤသီး သၳးစၲု ခၳးဘၤနၤဘ ဒၲ ဗှီးအၤတီၤအဴၤ။
\v 23 ရဴ ဘီ အၤ စၲုတှၲု အၤခဲး, အၤ စၲုမူထၴူၤ န ကၤယး ယၴးတၤဟၴၤ နှီဘဲၤ စဴမၤရူၤ အၤဘွီအၤတၤရၴူး အၤခၳၤအၤခၴူး အၤ သဲကြှံးသဲလှဴး နူၤစဴ ရဴ သူဖၳ အဲၤသီး ကှံ အိၤထွှိးပြှဲၤ စဴ ပျၴၤဟူး တၤဒံၤ န ဘူၤစဲၤ ရဴ, အၤ ဒၴူဟဲးဒၴူရၴၤ ဆူၤကြွိး ကှၲုးပှိ အဲၤသီး အၤခၴူး။
\v 24 ခၳးဘၤနၤဘ မၤ ကၤယး ဒၲ အၤရူ ရဴ အၤ လၲဘး န သဲစးဆဲး ဘူၤစဲၤ တၲၤပြှဲၤ။ ရဴ အဲၤ မၤ ကၤယး ဒၲ အၤ တှဲၤဇှံတှဲၤညှ ဆဴး တၲၤပြှဲၤ။ ရဴ အၤ မှၴၤစွှိ အဲ ပှၴလး အၳး ရဴ အၳး ဇှံကှၤညှကှၤ အဲလး ဘူၤစဲၤ။
\p
\v 25 ဖၳနၲုၤထၲုးရဴ ဒၲခၴူးနၲုၤ, ခၳးဘၤနၤဘ စၲုမူပှၳး ခၳးစဴလၳ ဒၲ ဗှီးတှၤစၳ အၤကၳး။
\v 26 ဘီ အၤ မူထၴူၤ လၳး အၤခဲးနၲုၤ, အၤ အဲကှၤနှီ လၳး ဒၲ ဗှီးအၤတီၤအဴၤ။ ရဴ အဲၤသီး ယၴးသဲနၴူး ကှၤအိၤကၳ မူထၴူၤ တှးဆံၤ န ပြှဲၤဇှံအၴၤတှဲၤ ပျဴမှၳၤဖၳ ဘီနၲုၤ တၤဟၴၤ တၲၤနၤ꤮ ဟူး စဴ။ ရဴ အၤ အီၤသိူအီၤသူးတှး နှီအဲ ပှၴလး ကၤယး အိၤဘီနၲုၤ တၤဟၴၤ။ အၳး အဲရှၴလၲ ပြှဲၤဇှံအၴၤတှဲၤဖၳ တၤဟၴၤ န ခြီဖၳ မၤ ဘီ ဗှီးအၤတီၤအဴၤ ယၴးနၲုၤ ဟဴ။
\p
\v 27 ဘီနၲုၤအၤခဲး, ပြှဲၤပြှိၤ တၤဟၴၤ အိၤ ဒၲ ဗှီးယၤရၳဆူၤလၴၤ ရဴ အၤ ဟူး ဒၲ ဗှီးအၤတီၤအဴၤ။
\v 28 ဒၲ အဲၤသီး အၤကျဲးနၲုၤ အၤမွှီၤ န ခၳးအၤကၤဘၳၤ အိၤတၲၤပြှဲၤ။ ဒၲ သဲစးဆဲး ဘူၤစဲၤ အၤ တှဲၤပြှိၤတှဲၤပြှူး အၤခၳၤအၤခၴူး, အၤ အီၤထဴၤ ရဴ အၤ ဟၴပြှိၤ အိၤနှၴၤ ငှိ န တှဲၤအိၤဗှီးအိၤကဴး စှၴူးစှံၤ ကှံ အိၤထူၤ ဒၲ ဟၴၤခၳၤဆီးဘၤ လှဴး ပှး။ (ယၴးနၲုၤမၤ အၤ ထွှိးထူၤ ဘီ ခၳးကျဴးဒီ ထွှိး စဴဖူၤ အၤခဲးနၲုၤ။)
\v 29 ပြှဲၤဇှံအၴၤတှဲၤဖၳ ပွှိး꤮ တၲၤပြှဲၤ ဘၴၤလှူၤ လၤဟူး အၤသဲပျဴၤ န အၤ ကှံ သၳးစၲု ပှၴ ကှၲုး တှဲၤမှၴၤစွှိ ဘ အဲၤသီး ဒၴူဘဲ နၲုၤ, ဒၲ အဲၤသီး ပှၲုဗှူ အိၤ ဒၲ ယၳဒၤကှၴကၳး နၲုၤတၤဟၴၤ။
\v 30 ဖၳနၲုၤရဴ အၤ သၳစၲုနှီ ရံးယၴး န ခၳးစဴလၳ န ခၳးဘၤနၤဘ။ ခၳးစဴလၳ န ခၳးဘၤနၤဘ ဖၴူစၲုနှီ ရံးယၴး ရဴ အၤ စၲု ဒၴူတှး ဒီးတံ ဒၲ ပြှဲၤဇှံအၴၤတှဲၤပျဴမှၳၤ မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး တၤဟၴၤ အၤ တၤခၳၤကၳး။
\c 12
\s1 အၳး မှၴၤစှၴူးမှၴၤစှံၤ ဆိူၤဆဴး ဟူးတှိ
\p
\v 1 ဘီနၲုၤအၤခဲး ခွီဟၴၤရိၤ\f + \fr 12:1 \ft ခွီဟၴၤရိၤ ယၴးတၲၤပြှဲၤ နၲုၤမၤ ခွီဟၴၤရိၤ အၤကြီပၤ။\f* စထူၤ မှၴၤစှၴူးမှၴၤစှံၤ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ။
\v 2 ဒၲ အၤ ဟၴတှး အၤငှိ အၤခၳၤအၤခၴူး, အၳး ဆံးသၴူးကူး ခၳးယိးဟၤ အၤဗှူ ခၳးစၴူးမၤစၲၤ န နဲ။
\v 3 အၤ မူထၴူၤ န အၤ မှၴၤတှဲၤ ဖၳယၴးနၲုၤ, အၤတိး န ယၳဒၤဖၳ တၤဟၴၤ အၤသဲပျဴၤ အၤခၳၤအၤခၴူး, အၤ ဟၴ တှးပှိ အၤငှိ န ဘဲၤ ပှံ ပှိ ခၳးပၴၤတၤရၳ။ တှဲၤမှၴၤ ယၴးနၲုၤ အၤ ထွှိးထူၤ ဘီ ပွဲၤခဴမၳး ဆိးဒိး ဟၲုးမံၤတၤဖိၤ အၤခဲးနၲုၤ။
\v 4 အၳး ပှံ ထၲုး ခၳးပၴၤတၤရၳ ရဴ အၳး ဒဴတှး လၳး ဒၲ အၤပှိၤကၳး။ အၳး ဒၴူတှး ကျၴူးဖၳ လွှီးမှၳၤ အၤတှဲၤမှၴၤ ဒၲ အဲၤသီး ဘဲၤ အိၤပှဴနှီ လၳး။ အဲၤသီး အိၤပှဴ တၲၤမှၳၤ ထၲုး တၲၤမှၳၤ။ တၲၤမှၳၤနၲုၤ အၤ အိၤ သဲလွှီး။ ဘီ ပွဲၤ ထၲုးဟဴ အၤခဲးနၲုၤ, ခွီဟၴၤရိၤ တၤနှၴၤ န အၤ ကှံ စှၴၤမူ ခၳးပၴၤတၤရၳ ရဴ အၤ ကှံ စီၤရူၤ လၳး ဒၲ ကၤယး ဘဲမှၳၤ အၤ မဲၤသဲၤညၴး ပှး။
\p
\v 5 ဖၳနၲုၤရဴ အၳး ဒဴအိၤ တၤဒံၤ ပး ခၳးပၴၤတၤရၳ ဒၲ အၤပှိၤကၳး။ မၤနရဴ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ သဲပျဴၤဆိူၤ ကွီးစဴဘဲး ပှၴ နူၤစဴ ဒၲ လၳးညၴး။
\s1 တၤနၴမှဴခၳၤဖၳ မှၴၤဆီးပျဲကူး ခၳးပၴၤတၤရၳ ဒၲ အၤပှိၤကၳး
\p
\v 6 ဘီ ခွီဟၴၤရိၤ အဲထၴၤ တူၤဟီ ခၳးပၴၤတၤရၳ ဒၲ ကၤယး ဘဲမှၳၤ အၤ မဲၤသဲၤညၴး ဟီတိၤ တၲၤသဲးနၲုၤ, ခၳးပၴၤတၤရၳ အိၤမၴူးအိၤ ဒၲ ကျၴူးဖၳ သဲနၴူး အၤပျဲၤကၳး။ အၳး စဴးကျှဴၤမၤ အဲၤ န ဆၳၤပျၴူၤတှဴထဲ နၴူးဘိး။ ထၲုးတိၤ ကျၴူးဖၳ တၤဟၴၤ အိၤပှဴ အိၤလှဴး ဘီ လှၴဒဴတှး အၳး အၤပှိၤ ကၤဒးထံးနၲုၤ။
\v 7 ဘူၤစဲၤ အၤ တၤနၴမှဴခၳၤဖၳ တၲၤပြှဲၤ ဟူး ကၤထဴၤ အိၤလှၲုးခၴူ ဘီနၲုၤ ရဴ အၤ လီးထူၤ လှဴး ဘီ ခၳးပၴၤတၤရၳ အိၤ နှီဒၴူ အၤ ပှိၤကၳးနၲုၤ။ တၤနၴမှဴခၳၤဖၳ ပျှူ ခၳးပၴၤတၤရၳ ပျးခၳၤ ရဴ အၤ ထၳၤရှူးကၤထဴၤ လၳး ရဴ အၤ ဟၴ လၳး န, “ကၤထဴၤပြူးမဴး” တၲၤဖှၲုတၲုး ဆၳၤပျၴူၤတှဴထဲ အိၤ ဒၲ ခၳးပၴၤတၤရၳ အၤတၤခၳၤ နၴူးခိလှဴး အၤကၳး ယၴးနၲုၤ အၤ လၤတှး ပျွိထၴၤကူး လှဴး နှီဒၴူဒံၤ အၤနှၴ။
\p
\v 8 ထၲုးရဴ တၤနၴမှဴခၳၤဖၳ ဟၴ လၳး န, “ညှထူၤ နှဲၤ ညှထဴ ရဴ ဒူနှီ နှဲၤ ခၳၤဖနၲုၤ။” ရဴ ခၳးပၴၤတၤရၳ ကြွိးမှၴၤကှၲုး ဖၳ တၤနၴမှဴခၳၤဖၳ ဟၴ အဲၤ နၲုၤ။ ရဴ အၤ ဟၴ ပှိ လၳး န, “အီၤထဴထူၤနှီ နှဲၤ အီၤကှဲးနၲုၤ ရဴ ကြွိးစၲုကှၲုး ဗးခၴူးယၴး။”
\v 9 ရဴ ခၳးပၴၤတၤရၳ ကြွိးထၴၤ ကှၲုး လၳးခၴူး တှၲုဒၲ အၤပှိၤကျဴး။ မၤနရဴ တၤနၴမှဴခၳၤဖၳ မှၴၤပှၴ လၳး ဖၳ ယၴးနၲုၤမၤ အၤ မှလၤကိး ဟဲး, မှတိၤ ဟဲး နၲုၤ ခၳးပၴၤတၤရၳ သဲညၴး တှးတှၴၤ တိၤ။ အၤ တၤနှၴၤပြဲ န အၤ မူထၴူၤလွိတှဲၤ ပြဲ။
\v 10 အဲၤသီး စၲုတၤလွိဘဲကူးထၲုး ပြှဲၤအိၤပှဴကၤဒး အၤရှၴလၲ တၲၤတှိ ထၲုးရဴ အၤ စၲု တၤလွိဘဲ ပှိ နၴူးတှိတၲၤတှိ။ ဒၲခၴူးလၲ ရဴ အၤ စၲုတှၲု ဒၲ ကၤဒး ဒၲ အၳး မှၴၤ အဲၤ န တှဴထဲ နၲုၤတၲၤကၳး။ ကၤဒးကၳး ယၴးတၲၤကၳးနၲုၤ မၤ အၤ စၲုလၳၤပျၳ နှၲုးတိး စဴ ဒၲ ဗှီးကၳး ရဴ အၤ လှၳၤမိးထူၤ ပှၴ နှီဒၴူဒံၤ အဲၤသီး ပြဲ, ရဴ အဲၤသီး ထၴၤစၲုကူး ဘီ ကၤဒး ယၴးနၲုၤတၲၤကၳး။ ရဴ အဲၤသီး ကြွိးစၲုရွိ ပြဲ ဗှီးကၳးကျူ ယၴးတၲၤဘိး ရဴ တၤနၴမှဴခၳၤဖၳ လၤမှၴခၴူကူး ပှၴ ခၳးပၴၤတၤရၳ။
\p
\v 11 အၤ လၤမှၴထၲုး ပှၴ လၳး တံရဴ ခၳးပၴၤတၤရၳ သဲညၴးနိၤ ပြဲ တှဲၤထွှိးထူၤအၤနှၴ န အဲၤယၴး ပြဲ ရဴ အၤ ဟၴ န, “ခိးညှယၴး ဗး သဲညၴးဟဴ န တှဲၤမှၴၤထွှိးထူၤ အၤနှၴ ဖၳယၴးနၲုၤမၤ အၤ မှလၤကိး စဴ။ ဘူၤစဲၤ စဴမၤရူၤ နဴးဟူး အၤ တၤနၴမှဴခၳၤဖၳ ရဴ အၤ ဟူး မှၴၤဆီးပျဲ ထၴၤကူး ဗး ဒၲ ခွီဟၴၤရိၤ အၤ တၤရၴူးဆိူၤဆဴး အၤလှဲး, ထၲုးတိၤ အၤ ဟူး မှၴၤဆီးပျဲကှၤ ဗး ဒၲ ယၳဒၤဖၳ ဒၲ အၤ မူဆံး ဒၲ အၤ ကှံ မှၴၤစှၴူး ဗး တၤဟၴၤ အၤ တၤခၳၤကၳး။”
\v 12 ဘီ အၤ သဲညၴးဟူးဟဴ န တှဲၤမှၴၤထွှိးထူၤ အၤနှၴယၴး မၤ အၤ မှလၤကိး စဴ ဟဴ အၤခဲးနၲုၤ, အၤ စၲု ဒၲ ခၳးယိးဟၤ ဒၲ အၳး အဲပှိ အၤမွှီၤ န ခၳးမၤကၳ ယၴးတၲၤပြှဲၤ အၤမှၲု မှၲုမၤရီ အၤဟီၤ, ရဴ ဘီနၲုၤခဲးနၲုၤ, အၤ တိးတံ န အၳး ဟူး အိၤပျဴအိၤပျၳၤ ကွီးစဴဘဲး ရှိလှဴး လၳး ဘီနၲုၤ။
\v 13 ခၳးပၴၤတၤရၳ ကှၤဒဴၤ ကၤဒးဒၳၤ ဒၲ ဟီၤညၴးဟူးနၲုၤ တၲၤကၳး ရဴ သူဖၳ အဲၤသီး ကှံ သဲညၴး န မၤအၳးပၴး ဒဴၤ ကၤဒး ပၴး နၲုၤ ရဴ လၳၤလၴ ပြှဲၤမဴၤဖၳ ဒၲ အၤမွှီၤ န မဴၤရဴးဒၴၤ ဟၴ ယၴးတၲၤပြှဲၤ စၲုမူဆံၤ လၳး။
\v 14 ရဴ အၤ သဲညၴး ခၳးပၴၤတၤရၳ တၤလှး ရဴ အၤ သဲကြှံး တၤလွိဆံးလံး ရဴ အၤ ဆိးတၤပှၤ ဘမိး ပှၴ လၳး ကၤဒး ရဴ အၤ ကျူၤကၤနှၲုး ဟၴဆိၤ ပှၴ အဲၤသီး န ခၳးပၴၤတၤရၳ ကၤထဴၤအိၤ ဒၲ အၤကျဴးနၲုၤ။
\p
\v 15 “မၤ နှဲၤ တၤမွီး ဟဲး?” အဲၤသီး ဟၴဆံၤ မဴၤရဴးဒၴၤ ဖၳနၲုၤ, တၤဒၲၤရဴ အၤ မှလၤကိး စဴ မဴၤရဴးဒၴၤ ဟၴဆးပြှဲဆံၤ အဲၤသီး ဖၳနၲုၤ။ “ခၳးပၴၤတၤရၳ အၤဇှိၤ ပြဲကိး” အဲၤသီး ဟၴဆံၤ ကှၤခၴူး လၳး ဖၳနၲုၤ။
\p
\v 16 ဘီနၲုၤအၤခဲး ခၳးပၴၤတၤရၳ ဒဴၤ ပျၴၤဟူး ပှိ ကၤဒး ရဴ အဲၤသီး ဘမိး ကၤဒး ရဴ အၤ မူထၴူၤ ခၳးပၴၤတၤရၳ ရဴ အဲၤသီး ခၴူသၳၤခၴူသဲ ကၤနှိ꤮ တိၤ။
\v 17 ခၳးပၴၤတၤရၳ သဲဇှံ နဴးသၲုၤသၲုၤ꤮ အိၤ အဲၤသီး ရဴ အၤ ဗှံဗှူလှၲုး ပှၴ အဲၤသီး န အၤတၤခၳၤ။ ရဴ အၤ ဟၴဆိၤ ပှၴ အဲၤသီး န ဘူၤစဲၤ စဴမၤရူၤ မှၴၤဆီးပျဲထၴၤ ကြူ꤮ အဲၤ ဒၲ အၤပှိၤကၳး ဖၳတၴး အၤရီၤအၤကူး။ ရဴ အၤ ဟၴ န, “ဟၴဆိၤ ပှၴကှၲုး ခၳးစၴူးမၤစၲၤ န လှဴး꤮ ပြှဲၤဇှံအၴၤတှဲၤဖၳ ဒၲ အၤရှၲုၤ နၲုၤတၤဟၴၤ န တှဲၤရီၤတှဲၤကူး ယၴးနၲုၤ နီ꤮,” ခၳးပၴၤတၤရၳ ဟၴထၲုးကူး ပှၴ အဲၤသီး ဖၳနၲုၤ ရဴ အၤ ထၴၤစၲုကူး ဒၲ အၤရှၲုၤ တၲၤဖိၤ။
\p
\v 18 မှဴလီးဘၳး ဟဴ ရဴ ပြှဲၤအိၤပှဴ အၤပှိၤ တၤဟၴၤ တၤနှၴၤ သဲပျဴၤဆၳဆ နူၤစဴ ရဴ အၤ ဟၴ နှီဒၴူ ခၴူး လၳး န, “ခၳးပၴၤတၤရၳ စၲုထၴၤပျဲစှူ ဖၳတၴးတၴး?”
\v 19 ခွီဟၴၤရိၤ ဟၴတှး အၤငှိ န, အၤ နဴး မူပှၳး ခၴူးသူ အၤကျၴူးဖၳ တၤဟၴၤ န ခၳးပၴၤတၤရၳ တၤဒၲၤရဴ အဲၤသီး မူထၴူၤ ပှး လၳး တိၤ။ ဖၳနၲုၤ အၤခၳၤအၤခၴူး အၤ စၲု စှၴၤမူ ပြှဲၤအိၤပှဴ အၤပှိၤ ယၴးတၤဟၴၤ ရဴ အၤ ဟၴတှးကူး အၤငှိ န မှၴၤသၴူးကူး ပြှဲၤအိၤပှဴ အၤပှိၤ နၲုၤတၤဟၴၤ။
\p တှဲၤထွှိးထူၤအၤနှၴ ဖၳနၲုၤ ထၲုးရဴ ဒၲခၴူးနၲုၤ ခွီဟၴၤရိၤ ထၴၤစၲုကူး ဘီ ယၳဒၤကှၴနၲုၤ ရဴ အၤ ထၴၤစၲု အိၤကှၲု ဒၲ ဗှီးကဲစၤရီ။
\s1 ခွီဟၴၤရိၤ သၴူးကူး အၤရီၤအၤကူး
\p
\v 20 ခွီဟၴၤရိၤ သဲပျဴၤဒၳၤ နူၤစဴ ဗှီးထယၲၤဖၳ တၤဟၴၤ န ဗှီးစီဒိၤဖၳ တၤဟၴၤ။ ဖၳနၲုၤခၳၤခၴူးရဴ သူဖၳ အဲၤသီး ကှံ စၲုမူထၴူၤ ဟၴဘဲၤနှီ န ခွီဟၴၤရိၤ ယၴးနၲုၤရဴ အဲၤသီး ဗှီးဖၳ တၤဟၴၤ စၲုရှိလၳး ဒၲ ခွီဟၴၤရိၤ အၤ အိၤ။ အၤရှၴလၲ ရဴ အဲၤသီး စၲုဟၴဘဲၤ ပျိးရှၴ န ခၳးဘၤလစၤတှၳ ဒၲ အၤ ကှံ မှၴၤစွှိ ပှၴ အဲၤသီး အၤညၴး, မှၴၤတၴးဟၴရဴ အဲၤ မၤ အၤ ထွှိး ပြှဲၤဇှၳးကျူဇှၳးကျိး စွှိ ခွီ ရဴ ကၤယး ဒၲ ခွီ ဇှံအၴၤနှီ လၳး တၲၤပြှဲၤ။ ဒၲခၴူး ရဴ အဲၤသီး စၲုကွီး တှဲၤပှၴးတှဲၤဒွိး ဒၲ ခွီ အၤ အိၤ, မှၴၤတၴးဟၴရဴ ခွီ ယၴးတၲၤပြှဲၤ အၤထၴူးအၤကှၴ နၲုၤ, အၤ မှၴၤစွှိ ပှၴ အဲၤသီး ထၴူးဖၳကှၴဖၳ န ဆဲၤအၴၤဆဲၤအိး တၤဟၴၤ။
\p
\v 21 တၲၤညၴးခဲး ဘီ အၳး နွိထူၤ ခိဒံၤ ဟဴ ခွီဟၴၤရိၤ အၤခဲးနၲုၤ, အၤကံးအၤသူထူၤနှီ ခွီဟၴူၤစှၤ ရဴ အၤ အိၤနူးအိၤ ဒၲ ခွီ အၤ ခၳၤကျူထဲးထူၤလၲးခၳၤ ရဴ အၤ ဟၴဘဲၤတှး ကၤယး ဘဲမှၳၤ တၤဟၴၤ။
\v 22 ရဴ အဲၤသီး အဲထိးထူၤ န, “ခွီ ဒၲ အၤ ဟၴဘဲၤ ယၴးတၲၤပြှဲၤ မၤ ပြှဲၤလှၳၤကၤယး မှတိၤ။ မှစဴဒံၤ စဴမၤရူၤ တၲၤပြှဲၤ စဴဟဴ။”
\v 23 တၲၤဖှၲုတၲုး, ဘူၤစဲၤ အၤ တၤနၴမှဴခၳၤဖၳ တၲၤပြှဲၤ မှၴၤဆွီမှၴၤဆဲး ခွီဟၴၤရိၤ, မှၴၤတၴးဟၴရဴ အၤ တိး ထၳၤသဲထူၤ စဴမၤရူၤ တၤဒၲၤရဴ အၤ စၲု နဴးထၳၤသဲထူၤ အၤနှၴ န ပြှဲၤလှၳၤကၤယး။ ရဴ ဇှး အၴၤသၴူးကူး လၳး။
\p
\v 24 မၤနရဴ စဴမၤရူၤ အၤလှးအၤငှိနၲုၤ, အၤ လှၲုးပၤဆီးစၲု ဇၴူၤ ပျၴၤဟူးပှိ ဒၲ ညၴး ရဴ အၳး ဇှံကှၤညှကှၤ အဲထူၤ န အဲထူၤ စဴ။
\p
\v 25 ရဴ ခၳးဘၤနၤဘ န ခၳးစဴလၳ မှၴၤထၲုး အၤတှဲၤမှၴၤ ဘီ ဗှီးယၤရၳဆူၤလၴၤ အၤကၳး နၲုၤရဴ အၤ အဲနှီ ခၳးယိးဟၤ ဒၲ အၳး အဲပှိ လၳးမွှီၤ န ခၳးမၤကၳ ယၴးတၲၤပြှဲၤ ရဴ အၤ ထၴၤကှၤကူး။
\c 13
\s1 ပြှဲၤဇှံအၴၤတှဲၤ ပျဴမှၳၤဖၳ နွိထူၤ ခၳးဘၤနၤဘ န ခၳးစဴလၳ ရဴ အၤ နဴးစၲု အဲၤသီး
\p
\v 1 ပြှဲၤဇှံအၴၤတှဲၤပျဴမှၳၤ ဘီ ဗှီးအၤတီၤအဴၤ အၤကၳးနၲုၤ ပြှဲၤပြှိၤ န သရ အိၤ တၤဟၴၤ။ မၤအၳးပၴး ဟၴနၲုၤမၤ ခၳးဘၤနၤဘ, ခၳးစီၤမီအိၤ (ဒၲ အၳး အဲ လၳး န ကၤယးဇၴူၤလှဴၤ) န ခၳးလၳစီၤယၤ (ဗှီးကၳရၴၤနၴၤဖၳ), ခၳးမၤနအၴၤ (အၳး ဘှၲုၤ ဒၳၤထူၤ ရှိကှၲုး အဲၤ န ခွီဟၴၤရိၤ)\f + \fr 13:1 \ft ခွီဟၴၤရိၤ ယၴးတၲၤပြှဲၤ နၲုၤမၤ ခွီဟၴၤရိၤ အၤတီပၤ ဒၲ အၤ ပၲ ကဲလၤလီၤ နၲုၤတၲၤပြှဲၤ ဟဴ။\f* န ခၳးစဴလၳ ယၴးတၤဟၴၤ ဟဴ။
\v 2 ဘီ အဲၤသီး စဴဘၳၤစဴဘဲးထူၤ ဘူၤစဲၤ ရဴ ဒှၲုၤအၴၤ ဆဲၤအၴၤဆဲၤအိး အၤခဲးနၲုၤ, သဲစးဆဲး ဘူၤစဲၤ ဟၴ အဲၤသီး န, “နွိထၴၤ ခိကူး ပှၴ ဗး ခၳးဘၤနၤဘ န ခၳးစဴလၳ နၲုၤ။ မှၴၤတၴးဟၴရဴ ဗး နွိထူၤအိၤနှၴၤ ထၲုးဟဴ အဲၤသီး ဒၲ အၤ ကှံ ဘဲၤ မှၴၤ ဗး တှဲၤမှၴၤ။”
\v 3 အဲၤသီး ဒှၲုၤအၴၤ ဆဲၤအၴၤဆဲၤအိး ရဴ အၤ ကွီးစဴဘဲး, ထၲုးရဴ အဲၤသီး ဒူၤထူၤ အၤတၤခၳၤ ဒၲ ခၳးစဴလၳ န ခၳးဘၤနၤဘ အၤလှိၤ ရဴ အၤ နဴးထၴၤစၲု အဲၤသီး။
\s1 ခၳးဘၤနၤဘ န ခၳးစဴလၳ ဟၴဆိၤ ပှၴ အၳး တှဲၤသဲကြှံးမီၤလၤ ဒၲ ကၳပြၳကျံခၳၤ
\p
\v 4 ခၳးဘၤနၤဘ န ခၳးစဴလၳ စၲု ဖၳ သဲစးဆဲး ဘူၤစဲၤ နဴးစၲု အဲၤသီး နၲုၤ။ အဲၤသီး တှးလှူၤစၲု ဒၲ ဗှီးစၴၤလၳကီၤယၤ ဘီ အၳး လှၴကှၤဘအိၤ သဴၤကျၴူးဒၳၤ အၤခးလှၴ နၲုၤတၲၤဖိၤ ရဴ အဲၤသီး ထူၤ ဆီၤဒူနှီ လၤဟူး သဴၤကျၴူးဒၳၤ ဘီနၲုၤ ရဴ ထၴၤစၲု ဒၲ ကၳပြၳကျံ။
\v 5 ဘီ အဲၤသီး စၲုတှၲု ဒၲ ဗှီးစၤလၤမီ အၤခဲးနၲုၤ, အၤ စၲု ဟၴဆိၤဒၲၤညး ပှၴ အၳး န စဴမၤရူၤ အၤလှးအၤငှိ ဒၲ ယၳဒၤဖၳ တှဲၤစဴဘဲးဟိး တၤဟၴၤ အၤကၳး။ ခၳးယိးဟၤ မၤကၳ စၲု တှၲကှၲုး န အဲၤသီး ရဴ အၤ မှၴၤစွှိကှၲုး အဲၤသီး။
\p
\v 6 အဲၤသီး စၲုထူၤနှၲုး ဒၲ ကၳပြၳကျံခၳၤ ရဴ အၤ စၲု လၳၤပျၳ တှၲုဒၲ ဗှီးဖၤဗိ အိၤ ဒၲ ကျံတၤဒံၤ နၲုၤတၲၤဗှီး။ အဲၤသီး မူထၴူၤ တှးဆံၤ န ယၳဒၤ ပြှဲၤပြှိၤ လၤဟိးလၤဟူၤဖၳ ဒၲ အၤ စၲုလၴး ဒၴူလှၲုး ပှၴ အၳး န တှဲၤမှၴၤတၤပျၴၤ အၳးမဲၤသဲၤ တၲၤပြှဲၤ။ အၤမွှီၤ န ခၳးဘၤယၴၤဆၳူ။
\v 7 အဲၤ မၤ အၤ မှၴၤပှၴ ခွီဒၳၤ စၴၤကီဖဴလၳစၲၤ တှဲၤမှၴၤ။ ခွီဒၳၤ စၴၤကီဖဴလၳစၲၤ မၤ ကၤယး ဒၲ အၤ ဒဲၤ တၲၤပြှဲၤ။ အၤ သဲဇှံ နှီဟၲုး စဴမၤရူၤ အၤလှးအၤငှိ ရဴ အၤ အဲဟူး ခၳးဘၤနၤဘ န ခၳးစဴလၳ။
\v 8 မၤနရဴ ကၤယး မှၴၤတၤပျၴၤ အၳး မဲၤသဲၤ ခၳးအၴလၳမၤ ယၴးတၲၤပြှဲၤနၲုၤ, (ယၴးမၤ ခၳးဘၤယၴၤဆၳူ အၤမွှီၤ န ကြီငှိ), သူဖၳ ခွီဒၳၤ ကှံဇှံကှံညှ ကှၲုး တဲးမှၴ နၲုၤရဴ, အၤ ပှၳး မှၴၤဒီဒူး တှးတှံး အဲၤသီး။
\v 9 ဘီနၲုၤ ခၳးစဴလၳ (အၳး သဲညၴး ကှၲုးပှိ အဲၤမွှီၤ န ခၳးပဴလၳ) ယၴးတၲၤပြှဲၤနၲုၤ, အၤ လၲဘး န သဲစးဆဲး ဘူၤစဲၤ။ ရဴ အၤ မူရှဲး တိးဒဲး ကၤယး မှၴၤတၤပျၴၤ အၳးမဲၤသဲၤ နၲုၤတၲၤပြှဲၤ။
\v 10 ရဴ အၤ ဟၴ လၳး န, “နှဲၤ မၤ ပြှဲၤ ဒၲ အၤ မှၴၤ ခီးနၴရီၤစှူ ခၳၤကျဴ အၤတှဲၤမှၴၤ တၲၤပြှဲၤ။ နှဲၤ မၤ ကၤယး ဒၲ အၤ သဲထၴၤ လှဴး꤮ တှဲၤ ဒၲ အၤစဴအၤတှၴၤ နၲုၤတၤဟၴၤ။ နှဲၤ လၲဘး စဴ န တှဲၤလၤဟိးလၤဟူၤ န တှဲၤမၳးမှူရီၤစှူ ပွှိးတၲၤစၲၤ, နှဲၤ ပှၳး မှၴၤတၤပျဴးတၤပျၴၤ လၤဟိး လှဴး ဘူၤစဲၤ အၤ တှဲၤမှတှဲၤစဴ ယၴးနၲုၤ ပွှိး꤮ တၲၤဖှၲု စဴ။
\v 11 ခိးညှယၴး ဘူၤစဲၤ ကှံ စီၤရူၤ နှဲၤ, နှဲၤ ကှံ မဲၤသဲၤခီ ပှး, စဴမၤရူၤ ကီၤ နဴးလီးကှၤခၴူး နှဲၤ တိၤ ဟၴနၲုၤ, နှဲၤ ကှံ မူထၴူၤစှူ ပှး တှဲၤလီး တိၤဟဴ။”
\p ရဴ အၤမဲၤသဲၤ အဴရှၲုကူး ရဴ အၤ ခီကူး တၲၤဖှၲုခီ စဴ။ ရဴ အၤကျၲုအၤဖံး စၲုပြဲ ရဴ အၤ မူပှၳး ကၤယး ဒၲ အၤ ကှံ ပှံစွီၤသၳးစၲု လၳး ပြဲ။
\v 12 ဘီ ခွီဒၳၤ ယၴးတၲၤပြှဲၤ မူထၴူၤ တှဲၤမှၴၤထွှိးထူၤ အၤနှၴ ဖၳယၴး အၤခဲးနၲုၤ, အၤ ဇှံကှၤညှကှၤ ကှၲုး ယၴၤဆၳူ။ အၤ နှီဟၲုး အၳး အီၤသိူ ပှၴ လၳး ဘူၤစဲၤ အၤရီၤအၤကူး ရဴ အၤ ခၴူသၳၤခၴူသဲ နူၤစဴ။
\s1 စၲုလၴး ဟၴဆိၤ တှဲၤသဲကြှံးမီၤလၤ ဘီ ဗှီးအၤတီၤအဴၤ ဒၲ ပီၤစီၤဒီယၤ ကှၴကၳး
\p
\v 13 ခၳးပဴလၳ န ကၤယး ဒၲ အၤ စၲု တှၲကှၲုး န လၳး တၤဟၴၤ ဆီၤဒူစၲုနှီ သဴၤကျၴူးဒၳၤ ဘီ ဗှီးဖၤဗိ နၲုၤရဴ ထၴၤစၲု ဒၲ ဗှီးပၴၤရၤကၤ ဒၲ အၤ အိၤ ဒၲ ဖၤဖၳလီၤယၤ ကှၴကၳးနၲုၤ။ စၲုတှၲု ဘီနၲုၤ ရဴ ခၳးယိးဟၤမၤကၳ ထၴၤစၲု ခိကူး န အဲၤသီး ရဴ အၤ ကှၤခၴူး ဒၲ ဗှီးယၤရၳဆူၤလၴၤ။
\v 14 အဲၤသီး အိၤဒၲ ဗှီးပၴၤရၤကၤ ရဴ ထၴၤစၲု လၤဟူး ဒၲ ဗှီးအၤတီၤအဴၤ အိၤ ဒၲ ပီၤစီၤဒီယၤ ကှၴကၳးနၲုၤ တၲၤဗှီး။ ရဴ ဘီ ယၳဒၤဖၳ မှဴညၴးဒှၲုၤ ဘဲၤ အၤခဲးနၲုၤ, အဲၤသီး စၲုနှၲုး အိၤနူးအိၤ ဒၲ တှဲၤစဴဘဲးဟိးကၳး။
\v 15 ဘီ အၳး ဟၲထူၤထၲုးဟဴ ခၳးမဴစဲ အၤလီၤ တှဲၤသိူတှဲၤသူၤ န လီၤ ဒၲ ပြှဲၤပြှိၤ ရးအိၤနှၴၤ နၲုၤတၤဟၴၤ အၤခဲးနၲုၤ, တှဲၤစဴဘဲးဟိး ခၳၤကျဴ တၤဟၴၤ နဴးစၲုဆၳၤဒူး ကၤယး တၲၤပြှဲၤ န အဲၤသီး ရဴ အၤ ဟၴ အဲၤသီး န, “ပှၲုဗှူ သီး꤮, သီး လှၴဒၴူဟဲးဒၴူရၴၤ ကၤယး ဘဲမှၳၤ ယၴးတၤဟၴၤ ကီၤ အိၤ တၲၤမံးမံး ဟၴရဴ, ပှဲၤ သဲဇှံ နဴးဒၴူဟဲးဒၴူရၴၤ သီး။”
\p
\v 16 ခၳးပဴလၳ အီၤထဴၤ ရဴ အၤ ဗှံဗှူလှၲုး အၤတၤခၳၤ။ မှၴၤတၴးဟၴနၲုၤရဴ အၤ သဲဇှံ နဴးသၲုၤသၲုၤ꤮ အိၤ ကၤယး ယၴးတၤဟၴၤ ရဴ အၤ စထူၤ ဟၴဘဲၤ န, “ပှၲုဗှူ အီၤစၤရှၴလၤ အၤကျွီးအၤလူး သီးတၤဟၴၤ န ယၳဒၤဖၳ မှတိၤ ရဴ အၤ စဴဘၳၤစဴဘဲးထူၤ စဴမၤရူၤ ဘီယၴး သီးတၤဟၴၤ လှဴး꤮ ပျီး သီး꤮, နှီဒး လၤဟူး။
\v 17 ယၳဒၤဖၳ အၤ စဴမၤရူၤ နွိထူၤ ပှဲၤ မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ ရဴ ဘီ အဲၤသီး စၲုအိၤကှၲုလဲ ဒၲ အီၤစီူကှၴ အၤခဲးနၲုၤ, အၤ ဒၴူ ထွှိးထူၤ အဲၤသီး န ကၤယး မၴူးစၲၤဒၳၤ တၲၤစၲၤ။ စဴမၤရူၤ အဲထၴၤကှၤကူး အဲၤသီး ဒၲ အီၤစီူကှၴကၳး န အၤ တှဲၤပြှိၤတှဲၤပြှူး ဒၲ အၤဒၳၤအၤဇှး ယၴးနၲုၤ ဟဴ။
\v 18 ရဴ အၤ ဘဲၤ ခူသဲပျဴၤထၳးနှီ အဲၤသီး ဒၲ ကှၴဆဲးထၴူးကူၤ လှဴတၤမခၳၤ နၲုၤ အၤနၤလွှီးဆၴူး စဴ။
\v 19 ကၤယး မၴူးစၲၤဖၳ သၲုးသိူတၲၤမၴူး ဒၲ အၤ အိၤ ဒၲ ခၤနၤကှၴကၳး တၤဟၴၤနၲုၤ စဴမၤရူၤ မှၴၤပၴကူး ပှၴ အဲၤသီး, ရဴ အၤ ဒၴူ ကှၴယၴးတၲၤဘၤ န အီၤစၤရှၴလၤဖၳ ရဴ အၤ ထွှိး ဟဴ အဲၤသီးကှၴ။
\v 20 တှဲၤ ဒၲ အၤ ကှံ ထွှိးထူၤ ဖၳယၴးနၲုၤ, အၤညှၴး စဴ အၤနၤ လွှီးဇှဲၤညှးဆၴူး စဴ။
\p “ဖၳနၲုၤ ထၲုးရဴ ဒၲခၴူးနၲုၤ, အၤ တှၲုဟူး တူၤဟီ ဒၲ ပြှဲၤပြှိၤ စဲမီၤယၲၤ ထွှိးထူၤ တူၤဟီ ခၳၤကျဴဒၳၤ အၤခဲး တိၤနၲုၤ, စဴမၤရူၤ ဒၴူတှး ပှၴ အဲၤသီး ပြှဲၤစီၤရူၤတှဲၤ တၤဟၴၤ။
\v 21 ထၲုးရဴ အဲၤသီး ကွီး ခၳးစဲမီၤယၲၤ န အၤ ကှံ နွိထူၤ ပှၴ အဲၤသီး ခွီ ဒၲ အၤ ကှံ ပၲနှီ ပှၴ အဲၤသီး တၲၤပြှဲၤ။ ရဴ စဴမၤရူၤ နွိထူၤ ပှၴ အဲၤသီး န ဖဲးကှီဆူ အၤဖၳခၳး ခၳးစဴလၳ။ အဲၤ မၤ ခၳးဘဲၤစၤမၴၤ အၤကျွီးအၤလူး ရဴ အၤ ထွှိး ပှၴ အဲၤသီး ခွီ အၤနၤလွှီးဆၴူး။
\v 22 ဒၲခၴူးရဴ စဴမၤရူၤ ဒူၤတှးကူး ခၳးစဴလၳ ဒၲ ခွီ အၤခးလှၴ ရဴ အၤ နဴးထွှိးထူၤကၴၤ ခၳးဒၤဗီၤ န အဲၤသီး ခွီ။ ခၳးဒၤဗီၤ အၤရီၤအၤကူး ယၴးနၲုၤ စဴမၤရူၤ ဟၴထၲုးဟဴ န, ‘ဗး မူထၴူၤထၲုးဟဴ ဖဲးစၴူဆူဲ အၤဖၳခၳး ခၳးဒၤဗီၤ မၤ ကၤယး တၲၤပြှဲၤ ဒၲ အၤ မှၴၤမှိၤနူၤစဴ ဗး သဲပျဴၤ ရဴ အၤ ကှံ မှၴၤ လှဴးပျီး ဖၳ ဗး သဲဇှံ နဴးမှၴၤ လၳး နၲုၤ ပှး။’\f + \fr 13:22 \ft ထၳၤသဲထူၤ ၈၉:၂၀, စဲမီၤယၲၤ အၤရှၴလၲ တၲၤဘၤ ၁၃:၁၄\f*
\p
\v 23 “ဖၳ စဴမၤရူၤ အဴလှူၤ အိၤနှၴၤ ထၲုးဟဴ န အၤ ကှံ နဴးဟူးလှူၤ ယၴၤဆၳူ ဖၳ ပြှဲၤမှၴၤဆီးပျဲကှၤ အီၤစၤရှၴလၤ အၤကျွီးအၤလူး သီးတၤဟၴၤ အၤညၴး တၲၤပြှဲၤ ပှး နၲုၤ, အၤ ကှံ အိၤထွှိးထူၤ ဒၲ ခၳးဒၤဗီၤ အၤကျွီးအၤလူး တှးပၤလှူၤ ဒီးတံ ယၴးနၲုၤ ပှး အၤ ဟၴ ဖၳနၲုၤ။
\v 24 ဘီ ယၴၤဆၳူ ဟူး တူၤဟီတိၤ နၲုၤ, ခၳးယိးဟၤ ဟၴဆိၤဒၲၤညး ပှၴလှဴး အီၤစၤရှၴလၤဖၳ တၤဟၴၤ န အဲၤသီး ကှံ ပှူယဲဆူၤလှူၤ လၤဟူး အၤသဲ ရဴ အၤ ကှံ ပျွိးကှၤ လၤဟူး အၤနှၴ န ထၴူး, ဖၳနၲုၤ။
\v 25 ဘီ ခၳးယိးဟၤ မှၴၤ အၤတှဲၤမှၴၤ ကှံရှၴ ဖံၤ ထၲုးဟဴ အၤခဲးနၲုၤ, အၤ ဟၴဆိၤ ပှၴ ကၤယး ဘဲမှၳၤ တၤဟၴၤ န, ‘သီး တၤနှၴၤ ဗး န အၳးပၴး? ဗး မၤ ကၤယး ဒၲ သီး အိၤပှဴမူဆံး အၤကျူ နၲုၤတၲၤပြှဲၤ မှတိၤ။ နၲုၤတၲၤပြှဲၤ မၤ အၤ ကှံ ဟူး ဒၲ ဗးခၴူးခၳၤ ပှး, ရဴ ဗး ကှံ ထၳၤလၴူး ပှၴပြဲ လၳး ခၳၤဖပျၴူၤ ပြဲ နၲုး꤮ ဗး ကဴၤ န အဲၤ တိၤ။’
\p
\v 26 “ပှၲုဗှူ ဖဲးအၤဘြှၤဟၤ အၤကျွီးအၤလူး သီးတၤဟၴၤ န ယၳဒၤဖၳ မှတိၤ ဒၲ အၤ အိၤ ဘီယၴး ရဴ အၤ စဴဘၳၤစဴဘဲးထူၤ ကှၲုး စဴမၤရူၤ တၤဟၴၤ လှဴး꤮ ပျီး သီး꤮, တှဲၤမှၴၤဆီးပျဲကှၤ အၤရီၤအၤကူး ယၴးနၲုၤ, အၳး သၳးဟူး ပှၴ ဒၲ ပှဲၤညၴး ပြဲ။
\v 27 မှၴၤတၴးဟၴရဴ ဗှီးယၤရၳဆူၤလၴၤဖၳ တၤဟၴၤ န အဲၤသီး အၤခၳၤကျဴ တၤဟၴၤနၲုၤ အၤ သဲညၴး ကှၲုး လၳး န အဲၤ မၤ ပြှဲၤမှၴၤဆီးပျဲကှၤ အၤ ဘူၤစဲၤ တၲၤပြှဲၤ ဖၳနၲုၤတိၤ။ ထၲုးတိၤ ပြှဲၤပြှိၤတၤဟၴၤ အၤလှးအၤငှိ ဒၲ အၳး ဟၲလှၲုးထူၤ အဲၤ ဘီ ယၳဒၤဖၳ အၤ မှဴညၴးဒှၲုၤ\f + \fr 13:27 \ft ယၳဒၤဖၳ မှဴညၴးဒှၲုၤ မၤ ဘီ မှဴကၤတှဴၤ နၲုၤတၲၤညၴး။\f* ပွှိး꤮ တၲၤဖှၲု နၲုၤတၤဟၴၤ ဘဲၤဘဲၤ, အဲၤသီး သဲညၴး တှးပျၳ ကှၲုးအၳး အၤငှိလၤဆ တိၤ။ ဖၳနၲုၤရဴ သူဖၳ ပြှဲၤပြှိၤ တၤဟၴၤ အၤလှးအၤငှိ ကှံ လၲထူၤဘးထူၤ အၤညၴးနၲုၤ, အၤ နဴးစီၤရူၤ သၴူးကူး ဟဴ ယၴၤဆၳူ ပြဲ။
\v 28 တှဲၤသံတှဲၤပျ ဒၲ အၤ ကှံ စီၤရူၤ သၴူးကူး ယၴၤဆၳူ အၤညၴးနၲုၤမၤ အၤ မူထၴူၤ တၲၤစၲၤ꤮ တိၤ တၤဒၲၤရဴ အၳး နဴးဆိူၤ ခွီပီလ ဒၲ အၤ ကှံ စီၤရူၤသၴူးကူး လၳး ဟဴ။
\v 29 ဘီ အဲၤသီး မှၴၤထၲုး လှဴးဟဴ ဖၳ လီၤစးဆဲး ဟၴအိၤနှၴၤ လၳးရီၤလၳးကူး အၤခဲးနၲုၤ, အဲၤသီး စၲုဖၴူတှးကူး လၳး ဒၲ တိးလူးဟီၤထံၤလှိၤ ရဴ အဲၤသီး စၲုဆၳၤနှၲုးကူး လၳး ဒၲ လှၲုးကၳး။
\v 30 မၤနရဴ စဴမၤရူၤ မှၴၤထွှိးပြှဲၤ အီၤထဴၤကှၤခၴူး ခၴူးသူ လၳး ဒၲ တှဲၤသၴူး။
\v 31 ထၲုးရဴ ဘူၤစဲၤ ယၴၤဆၳူ ယၴး အၤ ဒၴူလှၲုး မှဴညၴးမှဴသဲး ညှၴးကၳ꤮ ပှၴလး ဆလှၴ အၤနှၴ န ကၤယး ဒၲ အၤ စထူၤ ကြွိးကှၲုး လၳးခၴူး, စထူၤ ဒၲ ကဲလၤလီၤကှၴ တှၲုဒၲ ဗှီးယၤရၳဆူၤလၴၤ နၲုၤတၤဟၴၤ။ ခိးညှရဴ, အဲၤသီး ထွှိးထူၤဟဴ ပြှဲၤခူအၤသဲ ဒၲ လၳးညၴး ရဴ အၤ စၲု ခူပှၴဟဴ အီၤစၤရှၴလၤဖၳ တၤဟၴၤ ဟဴ။
\p
\v 32 “ခိးညှရဴ ပှဲၤ ဟၴဆိၤ ပှၴ သီး တှဲၤသဲကြှံးမီၤလၤ ဒၲ စဴမၤရူၤ အဴလှူၤ ပှၴ ထၲုးဟဴ န ပှဲၤဖၴူးပှဲၤဖှၲုး ဒၲ꤮ ညၴနၳၤ နၲုၤတၤဟၴၤ။
\v 33 ခိးညှရဴ အၤ မှၴၤလၲဘး ပှၴဟဴ ပှဲၤ ဟဴ။ ရဴ ပှဲၤ မၤ ပှဲၤ ကျွီးလူး တှးကၤလှူၤ ဒၲ ပှဲၤဖၴူးပှဲၤဖှၲုး ယၴးတၤဟၴၤ အၤ အိၤ ဟဴ, မှၴၤတၴးဟၴရဴ စဴမၤရူၤ မှၴၤအီၤထဴၤ ထွှိးပြှဲၤ ကှၤခၴူး ခၴူးသူ ဟဴ ယၴၤဆၳူ ဒၲ တှဲၤသၴူး ဟဴ။ ဖၳ အၳး ရးအိၤ ဒၲ လီၤထၳၤသဲထူၤ အၤမှးဒၳၤ နၴူးတှိတၲၤတှိ အၤကၳးနၲုၤ အၤ ဟၴ န,
\q1 ‘နှဲၤ မၤ ဗးဖၳခၳး, ယၴးတၲၤညၴးရဴ, ဗး ထွှိး ဟဴ နှဲၤဖဲး ဟဴ။’\f + \fr 13:33 \ft ထၳၤသဲထူၤ ၂:၇\f*
\m
\v 34 စဴမၤရူၤ မှၴၤအီၤထဴၤ ထွှိးပြှဲၤ ကှၤခၴူး ခြီ ဒၲ တှဲၤသၴူး ဟဴ ရဴ အၤသဴးအၤလဴၤ စှူ ပှးတိၤ ဟဴ။ စဴမၤရူၤ ဟၴ န,
\q1 ‘ဗး ကှံ ဒၴူ သီး တှဲၤဆဴးရီၤ ဒၲ အၤစးအၤဆဲး န အၤတှးအၤတှၴၤ တၤဟၴၤ ဖၳ ဗး အဴလှူၤနှၲုၤလှူၤ ထၲုးဟဴ ခၳးဒၤဗီၤ ဒၲ ဗး ကှံ ဒၴူ အဲၤ ပှး နၲုၤတၤဟၴၤ ပှး။’\f + \fr 13:34 \ft ယၤဆူယၤ ၅၅:၃\f*
\m
\v 35 ဖၳ ပြှဲၤရးလီၤ အီၤရိး ထၳၤသဲထူၤ ဟၴ ပှိ န,
\q1 ‘နှဲၤ နဴးသဴးနဴးလဴၤကူး နှဲၤ လၳၤလၴစးဆဲး ယၴးတၲၤပြှဲၤ ဒၲ လှၲုးကၳး တိၤ။’\f + \fr 13:35 \ft ထၳၤသဲထူၤ ၁၆:၁၀\f*
\p
\v 36 “မှၴၤတၴးဟၴရဴ စဴမၤရူၤ တၤဇၴူၤအိၤနှၴၤကူး ပှၴ ခၳးဒၤဗီၤ မၳ꤮ နၳၤခဲး ရဴ ခၳးဒၤဗီၤ မှၴၤထၲုးကူး ဘီ အၤထံးခဲး နၲုၤ, ရဴ ဒၲခၴူးနၲုၤ အၤ သၴူးကူး။ ရဴ အၳး အီၤလှၲုတှးတှၲ လၳး န အၤဖဲး ဒၲ꤮ ညၴနၳၤ တၤဟၴၤ ရဴ အၤနှၴကျဴ သဴးကူး ဘီနၲုၤ။
\v 37 မၤနရဴ ကၤယး ဒၲ စဴမၤရူၤ ဒၴူ ထွှိးပြှဲၤ ကှၤခၴူး အဲၤ တၲၤပြှဲၤနၲုၤ အၤသဴးအၤလဴၤ တိၤ။
\p
\v 38 “ဖၳနၲုၤ အၤခၳၤအၤခၴူး, ပှၲုဗှူ လှဴး꤮ ပျီး သီး꤮ ဗး သဲဇှံ နဴးသဲညၴး တှးတှၴၤ ကှၲုး သီး န အၳး ဟၴဆိၤဒၲၤညး ပှၴ သီး တှဲၤပျွိးကူး သီး တှဲၤသံ နၲုၤမၤ မှဒၲ ယၴၤဆၳူခြီ အၤခၳၤအၤခၴူး ပြဲ။
\v 39 ဒၲ ယၴၤဆၳူ မှၴၤထၲုးဟဴ အၤခၳၤအၤခၴူး, ကၤယး ဒၲ အၤ ဇှံအၴၤ ယၴၤဆၳူ ပွှိး꤮ တၲၤပြှဲၤ နၲုၤ စဴမၤရူၤ ပျွိးကူး လှဴးဟဴ လၳးတှဲၤသံ ရဴ အၤ ဒူၤစဴဒူၤတှၴၤကူး လၳး ဟဴ။ ဒၲ သီး ကြွိးလှံၤ မှၴၤကှၲုး ခၳးမဴစဲ အၤ တှဲၤသိူတှဲၤသူၤ အၤခၳၤအၤခၴူး, စဴမၤရူၤ ပျွိးကူးစှူ သီး တှဲၤသံ နၲုၤတၤဟၴၤ တၤကီၤ꤮ တိၤ။
\v 40 ဖၳနၲုၤရဴ ရှဴၤနှီ လၤဟူး သီးနှၴ, မှၴၤတၴးဟၴရဴ သီး ကှံ မှၴၤထွှိးထူၤ တဲး သီးနှၴ ဖၳ ပြှဲၤပြှိၤ တၤဟၴၤ ဟၴအိၤနှၴၤ ထၲုးဟဴ နၲုၤတၤဟၴၤ တဲးမှၴ။
\v 41 ပြှဲၤပြှိၤ ဟၴ န,
\q1 ‘သီး ဒၲ အၤ ဟၴဘဲၤ တၤခွိတၤကဲၤ ဒံၤညၴး တၤဟၴၤ သီး꤮, နှီဒး လၤဟူး! ခၴူသၳၤခၴူသဲ ရဴ သၴူးကူး လၤဟူး မဴး။ မှၴၤတၴးဟၴရဴ, ဘီ သီး ထံးခဲး ယၴးနၲုၤ ဗး ကှံ မှၴၤပှၴ သီး တှဲၤတၲၤစၲၤစၲၤ ဒၲ အၳး ဟၴဆိၤ ပှၴ စဴ သီး ပှး မၤနရဴ သီး ဇှံအၴၤ ကှၲုးအၳး တၤကီၤ꤮ တိၤ ယၴးနၲုၤ ပှး,’\f + \fr 13:41 \ft ဟဲဘကၳ ၁:၅\f* ပြှဲၤပြှိၤ ဟၴ ဖၳနၲုၤ။”
\p
\v 42 ဘီ ခၳးပဴလၳ န ခၳးဘၤနၤဘ ထၴၤစၲုကူး ဒၲ တှဲၤစဴဘဲးဟိးကၳး အၤခဲးနၲုၤ, ကၤယး ဘဲမှၳၤ တၤဟၴၤ နဴးဟူးပှိ အဲၤသီး ဆၴူ꤮ ယၳဒၤဖၳ အၤ မှဴညၴးဒှၲုၤ ဘဲၤ ခၴူးသူ ဒၲခၴူး သၲုးသိူတၲၤညၴး ပှး ရဴ အၤ နဴးဟၴဆိၤဒၲၤညး အဲထူၤ ပှိ အဲၤသီး န တှဲၤရီၤတှဲၤကူး သီးတၤဟၴၤ။
\v 43 ရဴ ဘီ အၳး စဴဘဲး ထၲုးဟဴ ဒၲ တှဲၤစဴဘဲးဟိးကၳး အၤခဲးနၲုၤ, ယၳဒၤဖၳ တၤဟၴၤ န ယၳဒၤဖၳ မှတိၤ ဒၲ အၤ ဇှံကှၤညှကှၤ ကှၲုး ယၳဒၤဖၳ အၤ တှဲၤစဴဘၳၤစဴဘဲး တၤဟၴၤနၲုၤ, အၤ ကြွိးပျၳၤကြွိးဖဲၤ ကှၲုးလှဴး ခၳးပဴလၳ န ခၳးဘၤနၤဘ အၤခၴူး။ ရဴ အဲၤသီး ဟၴဘဲၤ ဒၴူဟဲးဒၴူရၴၤ ဆိူၤဆဴးထူၤ ကၤယး ဒၲ အၤ ကြွိးကှၲုး လၳးခၴူး နၲုၤတၤဟၴၤ န အၤ ကှံ အိၤထွှိးပြှဲၤ သဲလှဲၤ ပျၴၤဟူး နှီကှၲုး လၤဟူး အၤနှၴ ဒၲ စဴမၤရူၤ အၤဘွီအၤတၤရၴူး အၤကၳး။
\p
\v 44 ဒၲခၴူး သၲုးသိူတၲၤညၴး ဘီ ယၳဒၤဖၳ အၤ မှဴညၴးဒှၲုၤ ဘဲၤ ခၴူးသူ အၤခဲးနၲုၤ, ကၤယး ဒၲ အၤ ဟူး နှီဒးကှၲုး ဘူၤစဲၤ စဴမၤရူၤ အၤလှးအၤငှိ တၤဟၴၤနၲုၤ အၤ ဖံၤ꤮ လှဴး စဴ တၲၤဗှီးလှဴး စဴ။
\v 45 ဘီ ယၳဒၤဖၳ တၤဟၴၤ မူထၴူၤ ကၤယး ဟူးရှိဟူးအဲ အၤခဲးနၲုၤ, အဲၤသီး သဲကိၤသဲခွဲ နှီကှၲုး နူၤစဴ ခၳးပဴလၳ ရဴ အၤ ထၴဆံၤ ပၤစှၴူအီၤဆၴူကူး ခၳးပဴလၳ အၤ တှဲၤဟၴဘဲၤဟၴဆၲုး တၤဟၴၤ။
\p
\v 46 ထၲုးရဴ ခၳးပဴလၳ န ခၳးဘၤနၤဘ လၴ ဟၴဘဲၤ ခံးဟးလၲ ပှိပှိ စဴ, ရဴ အၤ ဟၴ န, “ပှဲၤ တိးဘဲၤ ဟၴဆိၤဒၲၤညး ရှၴလၲ ပှၴ သီး န စဴမၤရူၤ အၤလှးအၤငှိ။ မၤနရဴ သီး ဇှံအၴၤညှအၴၤ ပှဲၤ တှဲၤဒၲၤညး ယၴးနၲုၤ တိၤ အၤခၳၤအၤခၴူး, သီး စီၤရူၤလှူၤ နှီဒၴူဒံၤ ဟဴ သီးနှၴ ဖၳ ကၤယး ဒၲ အၤ ကဴၤ နှီဘဲၤ ကှၲုးအၳး သဲထွှိးပြှဲၤ တၤစှၳပြှဲၤ တိၤ နၲုၤတၤဟၴၤ ဟဴ။ ဖၳနၲုၤရဴ ပှဲၤ ကှံ ဒူၤကူး သီး ရဴ ပှဲၤ ကှံ စၲု ဒၲ ယၳဒၤဖၳ မှတိၤ တၤဟၴၤ အၤ အိၤ။
\v 47 မှၴၤတၴးဟၴရဴ, ဘူၤစဲၤ မၴၤကူး ပှဲၤ အၤငှိ န,
\q1 ‘သူဖၳ ဟၴၤခၳၤဆီးဘၤလှဴး ကှံ နှီဘဲၤ ကှၲုးအၳး တှဲၤမှၴၤဆီးပျဲကှၤ အၤညၴးနၲုၤ, ဗး နဴးထွှိးထူၤဟဴ သီး ဖၳ တှဲၤလီး တၲၤမၴး ဒၲ ယၳဒၤဖၳ မှတိၤ တၤဟၴၤ အၤညၴး ဟဴ။’” ဘူၤစဲၤ ဟၴကူး ဖၳနၲုၤ။\f + \fr 13:47 \ft ယၤဆူယၤ ၄၉:၆\f*
\p
\v 48 ဘီ ယၳဒၤဖၳ မှတိၤ ယၴးတၤဟၴၤ နှီဟၲုးနဴ ကှၲုး ဟဴ တှဲၤယၴး အၤခဲးနၲုၤ, အဲၤသီး သဲကြှံး ရဴ ထၳၤသဲထူၤ ဘူၤစဲၤ အၤလှးအၤငှိ ယၴးတၤဟၴၤ ဟဴ။ ရဴ ကၤယး ဒၲ စဴမၤရူၤ နွိထူၤ ဟဴ အဲၤသီး ဒၲ အၤ ကှံ နှီဘဲၤကှၲုး သဲထွှိးပြှဲၤ တၤစှၳပြှဲၤ တၤဟၴၤနၲုၤ, အၤ ထွှိးကှၤ လၤဟူး ပြှဲၤဇှံအၴၤတှဲၤဖၳ တၤဟၴၤ ဟဴ။
\p
\v 49 ဘူၤစဲၤ စဴမၤရူၤ အၤလှးအၤငှိ ယၴးနၲုၤ, အၳး ဘဲၤ ဟၴဆိၤဒၲၤညး လှၲုးပၤဆီးစၲု လှဴး အဲၤ တၲၤကှၴလှဲး ဟဴ။
\v 50 မၤနရဴ သူဖၳ အၳး ကှံ မှၴၤစှၴူးမှၴၤစှံၤ ခၳးပဴလၳ န ခၳးဘၤနၤဘ ယၴးနၲုၤရဴ ယၳဒၤဖၳ သီး တၤဟၴၤနၲုၤ, အၤ နဴးဆိူၤ ဆူၤကြွိး ပြှဲၤမဴၤ ဒၲ အၤ စဴဘဲး စဴမၤရူၤ ရဴ အၤ ထွှိး ခၳၤကျဴ တၤဟၴၤ, န ပြှဲၤခၳး ဒၲ အၤ ထွှိး ခၳၤကျဴ ဒၲ ဗှီးကၳး နၲုၤတၤဟၴၤ, ရဴ အၤ နဴးစၲုရှူး ဒီးတံ ပှိ ကၤယး ယၴးတၤဟၴၤ မီၤကှၲု။ ရဴ အဲၤသီး ဗှဲထၴၤကူး ခၳးပဴလၳ န ခၳးဘၤနၤဘ ဒၲ အဲၤသီး ကှၴကၳး။
\v 51 ဖၳနၲုၤရဴ ပြှဲၤဒၲၤညးဖၳ တၤဟၴၤ သၲုးတှးကူး ဟၴၤမံၤ ဒၲ အၤ ခၤညၴးလှဲး။ ယၴးမၤ အၤ ဒၴူလှၲုးကူး ဗှီးကၳးဖၳ ဘီနၲုၤ တၤဟၴၤ န တှဲၤမတှဲၤဒူး တၲၤစၲၤ ဟဴ, မှၴၤတၴးဟၴရဴ အဲၤသီး ဗှီးကၳးဖၳ တၤဟၴၤနၲုၤ, အၤ ထၴဆံၤ ဗှဲထၴၤကူး အဲၤသီး, ရဴ အဲၤသီး ထၴၤစၲုကူး ဒၲ ဗှီးအီကၤနီၤ။
\v 52 ရဴ ပြှဲၤဇှံအၴၤတှဲၤဖၳ အိၤ ဘီ ပီၤစီၤဒီယၤကှၴ, ဗှီးအၤတီၤအဴၤ အၤကၳး တၤဟၴၤနၲုၤ, အဲၤသီး သဲကြှံးသဲလှဴး နူၤစဴ ရဴ အၤ လၲဘး လၤဟူး စဴ န သဲစးဆဲး ဘူၤစဲၤ။
\c 14
\p
\v 1 ဖၳ အဲၤသီး မှၴၤထၲုးဟဴ ဒၲ ဗှီးအၤတီၤအဴၤ အၤကၳးနၲုၤ, ခၳးပဴလၳ န ခၳးဘၤနၤဘ စၲုနှၲုး ဒၲ ယၳဒၤဖၳ တၤဟၴၤ တှဲၤစဴဘဲးဟိးကၳး ဒၲ အၤ အိၤ ဒၲ ဗှီးအီကၤနီၤ အၤကၳး နၲုၤတၲၤမၴး။ ရဴ အဲၤသီး ဟၴဘဲၤပျိးဖဲ ပှၴ ရူနူၤစဴ အၳး န ဘူၤစဲၤ ယၴၤဆၳူ အၤရီၤအၤကူး အၤခၳၤအၤခၴူး ယၳဒၤဖၳ န ယၳဒၤဖၳ မှတိၤ တၤဟၴၤ ဇှံကှၤညှကှၤ အဲကှၲုး အဲၤသီး ကၤနှိ꤮ တိၤ။
\v 2 မၤနရဴ ယၳဒၤဖၳ ဒၲ အၤ ဇှံအၴၤ ကှၲုးအၳး တိၤ တၤဟၴၤနၲုၤ, အၤ ရှူး ယၳဒၤဖၳ မှတိၤ တၤဟၴၤ မီၤကှၲု ဒၲ အၤ ကှံ ထၴဆံၤကူး ကၤယး ဒၲ အၤ ဇှံကှၤညှကှၤ နၲုၤတၤဟၴၤ။
\v 3 ပြှဲၤဒၲၤညးဖၳ ယၴးသဲနၴူး အိၤညှၴး ကၳလး ဘီနၲုၤ။ ရဴ အဲၤသီး သဲလှဲၤထူၤနှီ ဘူၤစဲၤ ယၴၤဆၳူ ဒၲ အၤ ကှံ မှၴၤစွှိ အဲၤသီး အၤခၳၤအၤခၴူး, အၤ ဟၴဆိၤဒၲၤညး ခံးဟး ပှၴ စဴ အၳး။ ဘူၤစဲၤ ဒၴူ အဲၤသီး တှဲၤမှၴၤစှူ တှဲၤတၤပှၤ ခၴူသၳၤခၴူသဲ သီးတၤဟၴၤ န တှဲၤတၤကျီခိခၴူၤ အၤ တှဲၤမတှဲၤဒူး ယၴးတၤဟၴၤ နၲုၤမၤ မှဟဴ ဘူၤစဲၤ ခူလှၲုး အၤသဲ န တှဲၤဘွီတှဲၤတၤရၴူး အၤရီၤအၤကူး ဒၲ ပြှဲၤဒၲၤညးဖၳ ဟၴဆိၤ ပှၴ အၳး တၤဟၴၤ နၲုၤမၤ အၤ မှလၤကိးဟဴ နၲုၤပြဲ။
\v 4 ဗှီးကၳးဖၳ ဘီနၲုၤ တၤဟၴၤ လှၳၤပြၲုကူး နၴူးမှၳၤ, တၲၤမှၳၤ ရဴ အၤပှိနှီဒၴူ ယၳဒၤဖၳ, တၲၤမှၳၤ ရဴ အၤပှိနှီဒၴူ ပြှဲၤဒၲၤညးဖၳ တၤဟၴၤ။
\v 5 ယၳဒၤဖၳ မှတိၤ တၤဟၴၤ န ယၳဒၤဖၳ တၤဟၴၤ စၲုအိၤတှၲကှၲုး န အဲၤသီး ခၳၤကျဴဒၳၤကၤဆၳၤထၳး ရဴ ဟၴဘဲၤ ပျံထၲုးကူး ရှိလၳး ငှိ န ကှံ မှၴၤစှၴူးမှၴၤစှံၤ ပြှဲၤဒၲၤညးဖၳ တၤဟၴၤ ရဴ ကှံ တှ အဲၤသီး န လှဴ ပှး။
\v 6 ဘီ ပြှဲၤဒၲၤညးဖၳ တၤဟၴၤ သဲညၴးဟဴ န အၳး တၤနှၴၤ ကြၴၤမှၴၤမၳးမှူ ဟဴ အဲၤသီး အၤခဲးနၲုၤ, အဲၤသီး ထၴၤကျူၤ စၲုကူး ဒၲ ဗှီးလၳစၤတၤရၤ န ဗှီးဒၴၤဘၴၤ ဒၲ အၤ အိၤ ဒၲ လၳကဴၤနီၤကှၴ အၤ တှဲၤပၲအၤလှဲး နၲုၤတၤဟၴၤ, န ခးလှၴ အိၤတၤဗီးတၤဗှၤ ဘီနၲုၤတၤဟၴၤ။
\v 7 ရဴ အဲၤသီး စၲုလၴး ဟၴဆိၤဒၲၤညး ပျၴၤဟူး ပှၴ ပှိ အၳး တှဲၤသဲကြှံးမီၤလၤ တၤဗီးတၤဗှၤ ဘီနၲုၤတၲၤဖိၤ။
\s1 စၲုမှၴၤ တှဲၤမှၴၤ ဒၲ ဗှီးလၳစၤတၤရၤ န ဗှီးဒၴၤဘၴၤ အၤကၳး
\p
\v 8 ဘီ ဗှီးလၳစၤတၤရၤ အၤကၳးနၲုၤ ကၤယး ခးဒှၲုၤဒ ပး ဒၲ အၤ မှၲုဟဴကၳး ရဴ အၤ စၲုစှူတိၤ အိၤ တၲၤပြှဲၤ။
\v 9-10 အၤ အိၤနူး နှီဒး ခၳးပဴလၳ ဟၴဆိၤဒၲၤညးတှဲၤ ဘီနၲုၤ။ ခၳးပဴလၳ မူတှးတှး လၳး ရဴ အၤ သဲညၴး န အဲၤ အိၤ န အၤ တှဲၤဇှံတှဲၤညှ ဒၲ အၤ မှၴၤဆီးမှၴဘဲ လၳး ခးဒှၲုၤဒယၴး အၤခၳၤအၤခၴူး, အၤ အဲထိးဟၴ လၳး န, “ကၤထဴၤမဴး” ရဴ ကၤယး ခးဒှၲုၤဒ ယၴးတၲၤပြှဲၤ ပှကၤထဴၤ စၲုကှၤစၲုဟူး ဘီနၲုၤ။
\p
\v 11 ဘီ ကၤယး ဘဲမှၳၤ မူထၴူၤ ခၳးပဴလၳ မှၴၤတှဲၤဖၳယၴး အၤခဲးနၲုၤ, အဲၤသီး အဲထိး ဟၴဘဲၤ လၳး န လၳကဴၤနီၤဖၳ အၤငှိ ရဴ အၤ ဟၴ န, “စဴမၤရူၤ တၤဟၴၤ ကျွိၤဟူးလှူၤ အၤနှၴ ဖၳ ပြှဲၤလှၳၤကၤယး ဒၲ ပှဲၤအိၤ ဟဴ။”
\v 12 အဲၤသီး အဲ ခၳးဘၤနၤဘ အၤမွှီၤ န ဘူၤစဲၤ “ဇှၳစၲၤ” ထၲုးရဴ အၤ အဲ ကှၲုးကၴၤ ခၳးပဴလၳ မွှီၤ န ဘူၤစဲၤ “ဟၴၤမၤ”။\f + \fr 14:12 \ft ဘူၤစဲၤ ဇှၳစၲၤ မၤ ကြီဖၳ တၤဟၴၤ အၤ စဴမၤရူၤ ဒၲ အၤဒၳၤလၲ အၳး တၲၤပြှဲၤ။ ထၲုးရဴ ဘူၤစဲၤ ဟၴၤမၤ မၤ ပြှဲၤသၳး ပှၴ စဴမၤရူၤ တၤဟၴၤ တှဲၤရီၤတှဲၤကူး။\f* မှၴၤတၴးဟၴရဴ ခၳးပဴလၳ ယိး ဟၴဘဲၤ အဲကျဴး န အၳး အၤခၳၤအၤခၴူးရဴ အၤ အဲ လၳး ဖၳနၲုၤ။
\v 13 ဘူၤစဲၤ ဇှၳစၲၤ အၤ တှဲၤလၳးတူးဟိး နၲုၤ, အၤ အိၤ ဒၲ ဗှီးကျဴး ရဴ ဘူၤစဲၤ ဇှၳစၲၤ အၤ ပြှဲၤလၳးတူးတှဲၤ ယၴးတၲၤပြှဲၤနၲုၤ, အဲၤ န ကၤယး ဘဲမှၳၤ တၤဟၴၤ သဲဇှံ ဟူး လၳးတူးထူၤ ပြှဲၤဒၲၤညးဖၳ တၤဟၴၤ အၤခၳၤအၤခၴူး အၤ စွီၤဟူးနှီ ပှၳဖဲး တၤဟၴၤ ရဴ အၤ ဖၴူဟူးနှီ တှဲၤဖိး တၤဟၴၤ ဒၲ တှဲၤလၳးတူးဟိး ကၤဒးထံး။
\p
\v 14 ဘီ ခၳးဘၤနၤဘ န ခၳးပဴလၳ နှီဟၲုး ဒၲ အၳး ကှံရှၴ လၳးတူးထူၤ အဲၤသီး အၤခဲးနၲုၤ, အဲၤသီး ထဴဇှဲး အၤဟၴူၤစှၤ ရဴ, အဲၤသီး ကျူၤဟူးနှၲုး ဒၲ ကၤယး ဘဲမှၳၤ တၤဟၴၤ အၤကျဲး ရဴ အဲၤသီး အဲထိး ဟၴ ကၤယး နၲုၤတၤဟၴၤ န,
\v 15 “သီး စၲုမှၴၤဖၳယၴး မှၴၤတၴး? ပှဲၤ မၤ ကၤယး သူန သီး ပြဲ။ ပှဲၤ ဟူးဟၴဆိၤ ပှၴ သီး တှဲၤသဲကြှံးမီၤလၤ အၤရီၤအၤကူး ပြဲ။ ပှဲၤ သဲဇှံ ဟၴဆိၤလှၲုး ပှၴ သီး န စဴဘဲးပှး တဲး လၤဟူး တှဲၤ ဒၲ အၤငှိလၤဆ အိၤတိၤ နၲုၤတၤဟၴၤ တဲးမှၴ။ ပှဲၤ သဲဇှံ နဴးစဴဘဲး သီး န စဴမၤရူၤ ဒၲ အၤ ထွှိးပြှဲၤ ယၴးတၲၤပြှဲၤ။ အဲၤ မၤ စဴမၤရူၤ ဒၲ အၤ ဘူလှူၤ မှဴခၳၤ, ဟၴၤခၳၤ, ထၴူးဒၳၤတၤဗှၤ န တှဲၤအိၤ ဒၲ အၤကၳး နၲုၤတၤဟၴၤ လှဴး꤮ ပျီး တၲၤပြှဲၤ။
\v 16 ဒၲ နၲုၤခဲး မၤ စဴမၤရူၤ ပျွိး လှဴးအၳး ပွှိးမၴူးပွှိးစၲၤ န စှၳ အၳး သဲဇှံ မှၴၤဒံၤ အၳးတှဲၤ ဖၳနၲုၤ။
\v 17 မၤနရဴ စဴမၤရူၤ ဒၴူလှၲုးထၲုးဟဴ အၳး န အၤ တှဲၤခူသဲ ပွှိး꤮ တၲၤဖှၲု ဟဴ။ အၤ တှဲၤခူသဲ ယၴးတၤဟၴၤ မၤ အီးတၴး ဟၴရဴ အၤ မှၴၤတှဲၤရူ တၤဟၴၤ ဒၲ သီးညၴး အၤခၳၤအၤခၴူး, ယၴးမၤ မှဟဴ အၤ ဒၴူလှၲုး န အဲၤ အိၤ မှလၤကိး နၲုၤဟဴ။ အၤ နဴးစှံၤတှး ပှၴ သီး ကှၴ, အၤ နဴးသဲၤထၴၤ တိးဆၲုတိးခဲး ပှၴ သီး ဘှၲုဟၲုးဒီး န သဴၤသဲၤဗဲၤဖိး တၤဟၴၤ, အၤ ဒၴူတှး လၲဘး ပှၴ သီး ဆဲၤအၴၤဆဲၤအိး ရဴ အၤ မှၴၤ သဲလှၲုဖဴၤဖံး ပှၴ သီး သဲပျဴၤ။”
\v 18 ပြှဲၤဒၲၤညးဖၳ တၤဟၴၤ ဟၴဆံၤ စဴ အဲၤသီး ဘယၴး တၤဒၲၤရဴ အဲၤသီး ကှံရှၴ မှၴၤတှးတှံးဆံၤဘဲ ကၤယး ဘဲမှၳၤ ဒၲ အၤ ကှံရှၴ လၳးတူးထူၤ တှဲၤ ဒၲ အဲၤသီး အိၤ ယၴးတၤဟၴၤ နၲုၤ အၤဇၳး တိၤ။
\p
\v 19 ထၲုးရဴ ယၳဒၤဖၳ တၤဟၴၤဟၴၤနၲုၤ, အၤ အိၤ ဒၲ ဗှီးအၤတီၤအဴၤ န ဒၲ ဗှီးအီကၤနီၤ ရဴ အၤ ဟူး။ သူဖၳ ကၤယး ဘဲမှၳၤ ယၴးတၤဟၴၤ ကှံ သဲတၤခိးကူး ခၳးပဴလၳ န ခၳးဘၤနၤဘ, ရဴ အၤ ကှံ သဲပျဴၤ အိၤကှၲုး အဲၤသီး တၲၤကၴူး အၤညၴးနၲုၤ, အၤ စၲုအီၤလိၤ ကၤယး ဘဲမှၳၤ တၤဟၴၤ။ ထၲုးရဴ အဲၤသီး တှထၲုး ခၳးပဴလၳ န လှဴ ရဴ အၤ တၤနှၴၤ လၤဟူး န အၤ သၴူးဟဴ ရဴ အဲၤသီး စွီၤထၴၤ ဗီးကူး ကူး လၳး ဒၲ ဗှီးကျဴး။
\v 20 မၤနရဴ ဘီ ပြှဲၤဇှံအၴၤတှဲၤဖၳ တၤဟၴၤ ဟူးအိၤပှဴတၤဗှၤ မူ အဲၤ အၤခဲးနၲုၤ, အၤ ကၤထဴၤ ခၴူးသူ ရဴ အၤ ကှၤကၤနှၲုး ခၴူးသူ ဒၲ ဗှီးကၳး။ ဒၲခၴူး တၲၤညၴးနၲုၤ, အဲၤ န ခၳးဘၤနၤဘ ထၴၤစၲု ဒၲ ဗှီးဒၴၤဘၴၤ။
\s1 ခၳးပဴလၳ န ခၳးဘၤနၤဘ ကှၤခၴူး ခၴူးသူ ဒၲ အဲၤသီး ပြှဲၤဇှံအၴၤတှဲၤပျဴမှၳၤ အၤကၳး
\p
\v 21 ခၳးပဴလၳ န ခၳးဘၤနၤဘ ဟၴဆိၤဒၲၤညး ပှၴ အၳး န တှဲၤသဲကြှံးမီၤလၤ ဘီ ဗှီးဒၴၤဘၴၤ အၤကၳး နၲုၤ, ရဴ အၳး ထွှိးထူၤ အဲလး အၤ ခိးပၤစှဲ။ ထၲုးရဴ ဒၲခၴူးနၲုၤ, အဲၤသီး ကှၤခၴူး ခၴူးသူ ဒၲ ဗှီးလၳစၤတၤရၤ န ဗှီးအီကၤနီၤ န ဗှီးအၤတီၤအဴၤ ဒၲ အၤ အိၤ ဒၲ ပီၤစီၤဒီယၤ ကှၴကၳးနၲုၤ တၤဟၴၤ။
\v 22 သူဖၳ ပြှဲၤဇှံအၴၤတှဲၤဖၳ တၤဟၴၤ ကှံ အိၤကျှဴၤဆဴမၤ ဒၲ အၤ တှဲၤဇှံတှဲၤညှ အၤကၳး အၤညၴးနၲုၤ, ခၳးပဴလၳ န ခၳးဘၤနၤဘ ဒၴူဟဲးဒၴူရၴၤ ထူၤနှီ အဲၤသီး, ထၲုးတိၤ ဆူၤကြွိးနှီ အဲၤသီးခၴူး။ အဲၤသီး အီၤသိူအီၤသူး ပှၴ အၳး န, “ပှဲၤ ကှံရှၴ စၲုနှၲုး လၳၤပျၳဘဲ တှၲုဒၲ စဴမၤရူၤ အၤထၴူးအၤကှၴကၳး ယၴးနၲုၤမၤ ပှဲၤ ဘဲၤ စၲုတၤလွိ အဲလး န တှဲၤပှူတှဲၤဆဲး သီးတၤဟၴၤ စဴ။”
\v 23 ဒၲ ပြှဲၤဇှံအၴၤတှဲၤပျဴမှၳၤ တၲၤမှၳၤ န တၲၤမှၳၤ အၤကၳးနၲုၤ, ခၳးပဴလၳ န ခၳးဘၤနၤဘ နွိထူၤ ပှၴ အဲၤသီး မှၲုပြံးမှၲုပြှဲ ဒၲ အၤ ဘဲၤ ထွှိး ခၳၤကျဴခၳၤကျူး တၤဟၴၤ။ ရဴ အၤ ကွီးစဴဘဲး ပှၴ အဲၤသီး, ထၲုးရဴ အၤ ဒှၲုၤအၴၤ ဆဲၤအၴၤဆဲၤအိး, အၤ မှၴၤထၲုး ဖၳနၲုၤရဴ အၤ ဒၴူတှးကူး ကၤယး ယၴးတၤဟၴၤ ဒၲ ဘူၤစဲၤ ဒၲ အဲၤသီး ဇှံအၴၤ နှီဒၴူ ယၴးတၲၤပြှဲၤ အၤ တၤခၳၤကၳး။
\v 24 အဲၤသီး စၲုပျၳ တၤလွိကူး ပီၤစီၤဒီယၤကှၴ ရဴ အဲၤသီး စၲုတှၲု ဒၲ ဖၤဖၳလီၤယၤ ကှၴကၳး။
\v 25 အဲၤသီး ဟၴဆိၤဒၲၤညး ပှၴထၲုးဟဴ အၳး တှဲၤသဲကြှံးမီၤလၤ ဘီ ဗှီးပၴၤရၤကၤ အၤကၳးနၲုၤ ရဴ အဲၤသီး စၲု ဒီးတံ ပှိ ဒၲ ဗှီးအတၤလီၤယၤ။
\p
\v 26 အဲၤသီး ဆီၤဒူနှီ သဴၤကျၴူးဒၳၤ ဘီ ဗှီးအတၤလီၤယၤ နၲုၤ ရဴ ကှၤခၴူး ခၴူးသူ လၤဟူး ဒၲ ဗှီးအၤတီၤအဴၤ။ ဗှီးအၤတီၤအဴၤ မၤ ဗှီး ဒၲ အၤ ဒၴူတှး ခၳးပဴလၳ န ခၳးဘၤနၤဘ ဒၲ စဴမၤရူၤ အၤ တၤခၳၤကၳး ဒၲ အၤ ကှံမူကှံခွဲၤနှီ အဲၤသီး ဒၲ အၤ တှဲၤစၲုလၴး ဒၲၤညး န စဴမၤရူၤ အၤလှးအၤငှိ ယၴးနၲုၤ ဟဴ။ ရဴ အဲၤသီး မှၴၤထၲုးဟဴ တှဲၤဖၴူတှဲၤမှၴၤ ယၴးတၤဟၴၤ ဟဴ။
\v 27 ဘီ အဲၤသီး ကှၤတှၲု ဒၲ ဗှီးအၤတီၤအဴၤ အၤခဲးနၲုၤ, အဲၤသီး အဲပျဴ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ ရဴ အၤ ဟၴဆိၤဒၲၤညး ပှၴလှဴး အဲၤသီး န လှဴး꤮ စဴမၤရူၤ မှၴၤတှၲကှၲုးတှဲၤ န အဲၤသီး နၲုၤတၤဟၴၤ ရဴ ယၳဒၤဖၳ မှတိၤ တၤဟၴၤ ကှံ ဇှံကှၤညှကှၤ ကှၲုး အၤညၴး နၲုၤ, စဴမၤရူၤ ဘမိးထူၤ ပှၴ အဲၤသီး ကၤဒး။
\v 28 အဲၤသီး အိၤညှၴးကှၲုး နူၤစဴ န ပြှဲၤဇှံအၴၤညှအၴၤဖၳ သီးတၤဟၴၤ ဘီနၲုၤ။
\c 15
\s1 အၳး ဆၳၤဒူး ခၳးမဴစဲ အၤ တှဲၤသိူတှဲၤသူၤ
\p
\v 1 ကၤယး အိၤ ဒၲ ယၳဒၤကှၴကၳး တၤဟၴၤ ဟူးလှူၤ လၤဟူး ဒၲ ဗှီးအၤတီၤအဴၤ ရဴ ဟူး အီၤသိူအီၤသူးတှး ပြှဲၤဇှံအၴၤညှအၴၤဖၳ တၤဟၴၤ န, “သီး ကီၤ ဒံတၤလီ ဖ ဖၳ꤮ ခၳးမဴစဲ အၤ တှဲၤသိူတှဲၤသူၤ အိၤကူး နၲုၤတိၤ ဟၴမၤ သီး နှီဘဲၤစှူ တှဲၤမှၴၤဆီးပျဲကှၤ တိၤ။”
\v 2 ခၳးပဴလၳ န ခၳးဘၤနၤဘ ကြၴကြှူ ဆဴးဆံၤ နူၤစဴ ကၤယး ယၴးတၤဟၴၤ န တှဲၤရီၤတှဲၤကူး ယၴးတၲၤစၲၤ။ ဖၳနၲုၤရဴ ဒၲ တှဲၤရီၤတှဲၤကူး ယၴး အၤခၳၤအၤခၴူး, အၳး နွိထူၤ ခၳးပဴလၳ န ခၳးဘၤနၤဘ န ကၤယး အိၤ ဒၲ ဗှီးအၤတီၤအဴၤ အၤကၳး တၤဟၴၤ, ရဴ အဲၤသီး တိးဘဲၤ စၲု မူထၴူၤဆံၤ န ပြှဲၤဒၲၤညးဖၳ န ပြှဲၤဇှံအၴၤတှဲၤပျဴမှၳၤ မှၲုပြံးမှၲုပြှဲ အၤ ခၳၤကျဴခၳၤကျူး ဒၲ ဗှီးယၤရၳဆူၤလၴၤ အၤကၳး နၲုၤတၤဟၴၤ။
\v 3 ဖၳနၲုၤရဴ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ သၳးစၲုတှၲု အဲၤသီး ဒၲ ဗှီးယၤရၳဆူၤလၴၤ ရဴ ဘီ အဲၤသီး စၲု တၤလွိပျၳဘဲ ဟဴ ဗိၤနီကၴၤကှၴ န ဆူၤမၤရီကှၴ အၤခဲးနၲုၤ, အၳး ဟၴဆိၤလှၲုး ပှၴ အဲၤသီး န ယၳဒၤဖၳ မှတိၤ တၤဟၴၤ ဇှံကှၤညှကှၤ ကှၲုးဟဴ စဴမၤရူၤ ဖၳတၴးနၲုၤ အၤရီၤအၤကူး အၤခၳၤအၤခၴူး ပြှဲၤဇှံအၴၤတှဲၤဖၳ တၤဟၴၤ သဲကြှံးသဲလှဴး လှဴးပျီး စဴ ပွှိး꤮ တၲၤပြှဲၤ။
\v 4 ဘီ အဲၤသီး စၲုတှၲု ဒၲ ဗှီးယၤရၳဆူၤလၴၤ အၤခဲးနၲုၤ, ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ န ပြှဲၤဒၲၤညးဖၳ တၤဟၴၤ န ပြှဲၤဇှံအၴၤတှဲၤပျဴမှၳၤ မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး တၤဟၴၤ အဲမှိၤဆံၤ အဲၤသီး ရဴ ဟၴဆိၤ ပှၴ အၳး န တှဲၤရီၤတှဲၤကူး ဒၲ စဴမၤရူၤ မှၴၤ ဒီးတံ တှဲၤ ဒၲ အဲၤသီးကၳး တၤဟၴၤ အၤရီၤအၤကူး။
\p
\v 5 မၤနရဴ ဖၤရီၤဆူဲဖၳ အၤပျဴအၤမှၳၤ ဒၲ အၤ ဇှံကှၤညှကှၤ တှဲၤ အၤကျဲး တၤဟၴၤ ကၤထဴၤ ဟၴ န, “ယၳဒၤဖၳ မှတိၤ တၤဟၴၤနၲုၤ အၤ တိးဘဲၤ ဒံတၤလီ ကှၲုး ဖ, ထၲုးရဴ အၳး တိးဘဲၤ ဟၴ တှၲပှၴကှၲုး အဲၤသီး န အဲၤသီး တိးဘဲၤ လှံၤကြွိးမှၴၤကှၲုး ခၳးမဴစဲ အၤ တှဲၤသိူတှဲၤသူၤ တၤဟၴၤ။”
\p
\v 6 ပြှဲၤဒၲၤညးဖၳ တၤဟၴၤ န ပြှဲၤ ဒၲ အၤ ထွှိး ပြှဲၤဇှံအၴၤတှဲၤပျဴမှၳၤ မှၲုပြံးမှၲုပြှဲ ခၳၤကျဴခၳၤကျူး တၤဟၴၤနၲုၤ, အဲၤသီး အိၤကၳ ခၴူးလၳး ရဴ အဲၤသီး တၤနှၴၤ ရှိခၴူးလၳး တှဲၤရီၤတှဲၤကူး ယၴးတၲၤစၲၤ။
\v 7 အဲၤသီး ဟၴဘဲၤဒၲၤညး ခၴူးလၳး ရဴ အၤညှၴး ကၳလးဟဴ နၲုၤ ခၳးပၴၤတၤရၳ ကၤထဴၤ ဟၴ အဲၤသီး န, “ဗး ပှၲုဗှူ သီး꤮, သူဖၳ ဗး ကှံ ဟၴဆိၤဒၲၤညး ပှၴကှၲုး ယၳဒၤဖၳ မှတိၤ တၤဟၴၤ န တှဲၤသဲကြှံးမီၤလၤ, ထၲုးတိၤ သူဖၳ အဲၤသီး ကှံ နှီဟၲုး ကှၲုး ရဴ ဇှံကှၤညှကှၤ ယၴၤဆၳူ အၤညၴးနၲုၤ, စဴမၤရူၤ နွိထူၤ ညှၴးလးဟဴ ဗး ဒၲ သီးကျဲး နၲုၤမၤ သီး သဲညၴး ဒံၤ ဟဴ။
\v 8 စဴမၤရူၤ မၤ အၤ မူထၴူၤ သဲညၴးလှဴး အၳး ပွှိး꤮ တၲၤပြှဲၤ အၤသဲပျဴၤ။ ဒၲ အၤ ဒၴူ ပှၴ ယၳဒၤဖၳ မှတိၤ တၤဟၴၤ သဲစးဆဲး ဘူၤစဲၤ အၤခၳၤအၤခၴူး, အၤ ဒၴူလှၲုး ဟဴ န အၤ သဲပျဴၤအိၤဟဴ အဲၤသီး ဖၳ အၤ ဒၴူ ထၲုးဟဴ ပှဲၤ သဲစးဆဲး နၲုၤ ဟဴ။
\v 9 စဴမၤရူၤ အၤ တှဲၤမူထၴူၤ နၲုၤမၤ ဖၳတၴးဟၴရဴ, ယၳဒၤဖၳ ယၴးတၤဟၴၤ န ယၳဒၤဖၳ မှတိၤ ယၴးတၤဟၴၤ နၲုၤမၤ အၤခိအၤခၴူၤ နှ လၳး တၲၤစၲၤ꤮ တိၤ။ ဒၲ အဲၤသီး ဇှံအၴၤညှအၴၤ စဴမၤရူၤ အၤခၳၤအၤခၴူး အၤ ပျွိးကူး အဲၤသီး တှဲၤသံ ရဴ အၤ မှၴၤမွှိးပျီးကူး အဲၤသီး သဲပျဴၤ။
\v 10 ဖၳနၲုၤရဴ, မၤမှၴၤတၴး သီး စၲုမှၴၤ သဲပျဴၤဒၳၤ တှၲု စဴမၤရူၤ မှၴၤတၴး? တှဲၤဗီတှဲၤဇှ ဒၲ ပှဲၤ ယၴးတၤဟၴၤ န ပှဲၤ မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ ဗီပၴတိၤ တၤဟၴၤနၲုၤ, သီး စၲု သဲဇှံ နဴးဗီနဴးဇှ တှၲု န ကၤယး ဒၲ အၤ ဇှံအၴၤညှအၴၤ တှဲၤယၴးတၤဟၴၤ အၤလှိၤ မှၴၤတၴး?
\v 11 စၲုမှၴၤ လၤဟူး တဲး ဖၳနၲုၤ တဲးမှၴ, ဒၲ ဘူၤစဲၤ ယၴၤဆၳူ အၤဘွီအၤတၤရၴူး အၤခၳၤအၤခၴူး ပှဲၤ နှီဘဲၤ တှဲၤမှၴၤဆီးပျဲကှၤ ပြဲ ပှဲၤ ဇှံအၴၤ ဖၳနၲုၤ။ အဲၤသီး꤮ မၤ အၤ နှီဘဲၤ သူကှၲုးဒံၤ တှဲၤမှၴၤဆီးပျဲကှၤ ဖၳ ပှဲၤ နှီဘဲၤ နၲုၤနၲုၤ ပြဲ,” ခၳးပၴၤတၤရၳ ဟၴ အဲၤသီး ဖၳနၲုၤ။
\p
\v 12 ဘီ ခၳးပဴလၳ န ခၳးဘၤနၤဘ အိၤ ဒၲ ယၳဒၤဖၳ မှတိၤ တၤဟၴၤ အၤကျဲး အၤခဲးနၲုၤ, စဴမၤရူၤ မှၴၤ ဒီးတံ တှဲၤတၤကျီခိခၴူၤ အၤ တှဲၤမတှဲၤဒူး န တှဲၤမှၴၤတၤပှၤ ခၴူသၳၤခၴူသဲ တၤဟၴၤ န အဲၤသီးယၴး သဲနၴူး။ ဘီ ခၳးပဴလၳ န ခၳးဘၤနၤဘ ဟၴလှၲုး ပှၴ ကၤယး ဟူးအိၤကၳအိၤကူ ယၴးတၤဟၴၤ န တှဲၤရီၤတှဲၤကူး ယၴး အၤခဲးနၲုၤ, သၲုၤကြံကြံ꤮ အၤ နှီဒး လၤဟူး စဴ။
\v 13 ဘီ အဲၤသီး ဟၴဘဲၤထၲုး အၤခဲးနၲုၤ, ခၳးစၴူးမၤစၲၤ ဟၴ န, “ပှၲုဗှူ သီး꤮, နှီဒး လၤဟူး ဗး ဟၴဆိၤလှၲုး ပှၴ သီး,
\v 14 ခၳးဆီူမိၤ ပၴၤတၤရၳ ဟၴဆိၤပျိးလှၲုး ထၲုးသဲး ပှၴ ပြဲ ပှဲၤ န စဴမၤရူၤ စထူၤ ဒၴူလှၲုး ပှၴ ဟဴ အၤ တှဲၤမူတှဲၤခွဲၤနှီ ယၴးနၲုၤ ဒၲ ယၳဒၤဖၳ မှတိၤ တၤဟၴၤ အၤ အိၤ ဟဴ။ မှၴၤတၴးဟၴရဴ ဒၲ ယၳဒၤဖၳ မှတိၤ အၤကျဲး တၤဟၴၤဟၴၤနၲုၤ, သူဖၳ အၤ ကှံ ထွှိးထူၤ နှီကှၲုးဒံၤ စဴမၤရူၤ အၤတှဲၤ အၤညၴးနၲုၤရဴ, အၤ နဴး ဇှံကှၤညှကှၤ ဟဴ အဲၤသီး ဟဴ။
\v 15 ယၴးမၤ အၤ သူစဴဟဴ န ပြှဲၤပြှိၤ တၤဟၴၤ ဒၲၤညး အိၤနှၴၤကူး နၲုၤ စဴဟဴ, ရဴ လီၤစးဆဲးကၳး ဟၴအိၤနှၴၤ န,
\q1
\v 16 ‘ဒၲခၴူး ပှးနၲုၤ ဗး ကှံ ဟူး ခၴူးသူ ပှး။ ဗး ကှံ ဟူး မှၴၤရူ ကှၤခၴူး ခၴူးသူ ခၳးဒၤဗီၤ အၤဟီၤ ဒၲ အၤ တှးပြှဴၤကူး ယၴးနၲုၤ ပှး။ ဗး ကှံ ဟူး အီၤဆဴသဲးထူၤ တၤပျၴၤ ခၴူးသူ အၤ လၤတှးပြှဴၤ ပၴူကူး ယၴးနၲုၤ ပှး။
\v 17 သူဖၳ လှဴး꤮ ပြှဲၤလှၳၤဟၴၤခၳၤဖၳ ဒၲ အၤရှၲုၤ တၤဟၴၤ ပွှိး꤮ တၲၤပြှဲၤ န ယၳဒၤဖၳ မှတိၤ တၤဟၴၤ ဒၲ ဗး အဲ ထၲုးဟဴ အဲၤသီး န ဗးမွှီၤ ဒၲ အၤ ကှံ ထွှိးထူၤ နှီလှဴးဒံၤ ဗး တှဲၤတၤဟၴၤနၲုၤ, အၤ ကှံ ဟူးလှဴးဒံၤ ဒၲ ဗးအိၤ ပှး။\f + \fr 15:17 \ft အၤမိၤစၲၤ ၉:၁၁-၁၂\f*
\v 18 ဘူၤစဲၤ ဒၲ အၤ ဒၴူသဲညၴး ညှၴး꤮ လးဟဴ ပြှဲၤလှၳၤကၤယး န တှဲၤရီၤတှဲၤကူး ယၴးတၲၤစၲၤ တၲၤပြှဲၤနၲုၤ, အၤ ဟၴကူးဒံၤ ဖၳနၲုၤ ဟဴ။’”
\p
\v 19 ဖၳနၲုၤ အၤခၳၤအၤခၴူး, ခၳးစၴူးမၤစၲၤ ဟၴကှၲုး ပှိ န, “ဗး တှဲၤမူထၴူၤ အိၤ န ယၳဒၤဖၳ မှတိၤ ဒၲ အၤ တၤရီ ကှၤခၴူးတိး ဒၲ စဴမၤရူၤ အၤ အိၤ တၤဟၴၤနၲုၤ ပှဲၤ တိးဘဲၤ မှၴၤဒီဒူးနှီ အဲၤသီး တိၤ။
\v 20 ပှဲၤ တိး ရး ပှၴ အဲၤသီး လီၤ, ရဴ ပှဲၤ တိး ဟၴတၤပျၴၤ꤮ အဲၤသီး န ဆဲၤအၴၤ ဒၲ အၳး လၳးတူးထူၤ အဲၤ န ပြှဲၤဇှိၤ တၤဟၴၤနၲုၤ, အၤ မွှိးပျီးတိၤ အၤခၳၤအၤခၴူး, ပှဲၤ တိးဘဲၤ နဴးအၴၤ အဲၤသီး တိၤ, ပှဲၤ တိးဘဲၤ နဴးစၲုသံနှီ အဲၤသီး န ပြှဲၤမဴၤပြှဲၤခၳး တိၤ, ထၲုးရဴ ပှဲၤ တိးဘဲၤ နဴးအၴၤနှီ အဲၤသီး န တှဲၤဖၳတှဲၤလှၴူၤ ဒၲ အၳး စီၤသၴူး အဲၤ နၲုၤတၤဟၴၤ တိၤ, ထၲုးရဴ တှဲၤသွီၤ အီးတၴးတၴး꤮ ဘဲၤဘဲၤနၲုၤ, ပှဲၤ တိးဘဲၤ နဴးအၴၤနှီ အဲၤသီး တိၤ။
\v 21 မှၴၤတၴးဟၴရဴ အၳး ဟၲ လှၲုးထူၤ ခၳးမဴစဲ အၤ တှဲၤသိူတှဲၤသူၤ နၲုၤမၤ အၤညှၴး꤮ လးဟဴ။ ယၳဒၤဖၳ မှဴညၴးဒှၲုၤ ပွှိး꤮ ဖှၲုဖှၲု꤮ နၲုၤ, အၳး ဟၲထူၤ အဲၤ ဒၲ တှဲၤစဴဘဲးဟိးကၳး။ အၤလှးအၤငှိ ယၴးတၤဟၴၤနၲုၤ အၳး ဟၴဆိၤဒၲၤညး လှၲုး အဲၤ ဒၲ ဗှီးပွှိးတၲၤဗှီး အၤကၳး,” ခၳးစၴူးမၤစၲၤ ဟၴ အဲၤသီး ဖၳနၲုၤ။
\s1 အၳး ရးစၲု ပှၴ လီၤ ဒၲ ယၳဒၤဖၳ မှတိၤ ရဴ အၤ ဇှံကှၤညှကှၤ ယၴၤဆၳူ တၤဟၴၤ အၤအိၤ
\p
\v 22 ထၲုးရဴ ပြှဲၤဒၲၤညးဖၳ တၤဟၴၤ န မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး တၤဟၴၤ န ပြှဲၤဇှံအၴၤတှဲၤ ပျဴမှၳၤဖၳ တၲၤမှၳၤလှဴးနၲုၤ, အဲၤသီး သဲပျဴၤတိး ဒၲ အၤ ကှံ နွိထူၤ ကၤယး ဒၲ အဲၤသီးကျဲး တၤဟၴၤ ရဴ နဴးစၲုတှၲ အဲၤသီး န ခၳးပဴလၳ န ခၳးဘၤနၤဘ ဒၲ ဗှီးအၤတီၤအဴၤ။ အဲၤသီး နွိထူၤ ကၤယး ဒၲ ပြှဲၤဇှံအၴၤတှဲၤဖၳ တၤဟၴၤ ဘၴၤဇှံဘၴၤညှ နှီဒၴူ နူၤစဴ လၳး ယၴးသဲနၴူး ရဴ အၤမွှီၤ န ခၳးစီလၤ န ခၳးယၳဒၤ။ ခၳးယၳဒၤ ယၴးနၲုၤ အၳး အဲပှိ လၳးမွှီၤ န ခၳးဘၤစၤဘ။
\v 23 အဲၤသီး ရး လီၤယၴး ရဴ အၤ ရးစၲု ပှၴ ပြှဲၤဇှံအၴၤတှဲၤ ပျဴမှၳၤဖၳ ဒၲ အၤ ထွှိး ယၳဒၤဖၳ မှတိၤ တၤဟၴၤ, ရဴ အၤ သၳးစၲု န ကၤယး ယၴးတၤဟၴၤ။ ရဴ အဲၤသီး ရး လၤဟူး န,
\pi ပှဲၤ ဒၲ အၤ မှဒံၤ သီး ပှၲုဗှူ ပြှဲၤဒၲၤညးဖၳ ယၴးတၤဟၴၤ န ပြှဲၤဇှံအၴၤတှဲၤပျဴမှၳၤ မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး ယၴးတၤဟၴၤ သၳးစၲု ပှၴ သီး တှဲၤဟၴမှိၤဟၴရူ တၤဟၴၤ။
\pi ပှဲၤ သၳးစၲု ပှၴ လှဴးပျီး လှဴး꤮ ပှဲၤပှၲုပှဲၤဗှူ မှဟဴ ယၳဒၤဖၳ မှတိၤ ဒၲ အၤ အိၤ ဒၲ ဗှီးအၤတီၤအဴၤ, စၳၤရီကှၴ န စီၤလီၤစီၤယၤကှၴ ယၴးတၤဟၴၤ အၤကၳး နၲုၤတၤဟၴၤ အၤ အိၤ။
\pi
\v 24 ပှဲၤ နှီဟၲုး န ကၤယး ဒၲ ပှဲၤကျဲး တၤဟၴၤ စၲုနှၲုး မှၴၤဒီဒူး သီး, ထၲုးရဴ ဟၴကှၳဟၴကှူး လှဴး သီး, အၳး ဟၴ ဖၳနၲုၤ မၤနရဴ အဲၤသီး မၤ ကၤယး ဒၲ အၤ ဖၴူနှီ ကှၲုး တှဲၤအီၤသိူအီၤသူး ဒၲ ပှဲၤအိၤ နၲုၤတၤဟၴၤ မှတိၤ။
\v 25 ဖၳနၲုၤ အၤခၳၤအၤခၴူး ပှဲၤ အိၤကၳ ဟၴဘဲၤ ခၴူးဟဴလၳး န တှဲၤရီၤတှဲၤကူး ယၴး အၤရီၤအၤကူး ရဴ ပှဲၤ သဲပျဴၤတိး ခၴူးဟဴလၳး န ပှဲၤ ကှံ နွိထူၤ ကၤယး ဒၲ ပှဲၤကျဲး တၤဟၴၤ ရဴ ပှဲၤ ကှံ နဴးဟူး ဒၲ သီး အိၤ ပှး။ အဲၤသီး ကှံ စၲုရှိကှၲုး န ပှဲၤ ခိးဘဴသိူ ခၳးဘၤနၤဘ န ခၳးပဴလၳ ဒၲ ပှဲၤ မှိၤ နှီဒၴူ နူၤစဴ ယၴးနၲုၤ သဲနၴူး ပှး။
\v 26 အဲၤသီး မၤ ကၤယး ဒၲ အၤ ဒၴူလှူၤဘံၤ အၤသဲပျဴၤ ဒၲ ဘူၤစဲၤ ယၴၤဆၳူခြီ အၤညၴး တၤဟၴၤ။
\v 27 ဖၳနၲုၤ အၤခၳၤအၤခၴူး သူဖၳ ခၳးယၳဒၤ န ခၳးစီလၤ ကှံ ဟူး ဟၴလှၲုးပျိး တှးတှၴၤ ပှၴ ပှိ သီး န ပှဲၤ ရးစၲု ပှၴ သီး တှဲၤနၲုၤတၤဟၴၤ အၤညၴးနၲုၤရဴ, ပှဲၤ နဴးဟူး အဲၤသီး ပြဲ။
\v 28 သဲစးဆဲး ဘူၤစဲၤ န လှဴး꤮ ပှဲၤ ယၴးတၤဟၴၤ သဲပျဴၤတိး ခၴူးလၳး န တှဲၤသိူတှဲၤသူၤ ဒၲ အၤရှၲုၤ တၤဟၴၤနၲုၤ ပှဲၤ သဲဇှံ နဴးဗီနဴးဇှ သီး တၲၤစၲၤ꤮ တိၤ။ ပှဲၤ သဲဇှံ နဴးလှံၤကြွိးမှၴၤ ပြဲ သီး တှဲၤ ဒၲ အၤ လိၤ ကြွိးမှၴၤ နၲုၤတၤဟၴၤ ပြဲ။
\v 29 တှဲၤ ဒၲ အၤ လိၤ ကြွိးမှၴၤ တၤဟၴၤ မၤ ကြူ꤮ အီးတၴးဟၴရဴ ဆဲၤအၴၤ ဒၲ အၳး လၳးထူၤ န ပြှဲၤဇှိၤ တၤဟၴၤနၲုၤ, အၴၤ လၤဟူး တဲးမှၴ, တှဲၤသွီၤ နၲုၤမၤ အၴၤ နှီ တိၤတိၤ, တှဲၤဖၳတှဲၤလှၴူၤ ဒၲ အၳး စီၤသၴူး အဲၤ နၲုၤမၤ အၴၤ နှီ တိၤတိၤ, ထၲုးရဴ စၲုသံစၲုပျ လၤဟူး တဲး ပြှဲၤမဴၤပြှဲၤခၳး တဲးမှၴ။ သီး ကီၤ ရှဴၤဘဲ လၤဟူး တှဲၤယၴးတၤဟၴၤ ဟၴနၲုၤမၤ, အၤ ကှံ ရူ ဒၲ သီးညၴး ပှး။
\pi အိၤမှိၤအိၤရူ အိၤဆိူၤအိၤပြူး လၤဟူး ဒံၤ နီ꤮။ အဲၤသီး ရးစၲု လၤဟူး ဖၳနၲုၤ။
\p
\v 30 အၳး နဴးစၲု ပြှဲၤသၳး တှဲၤရီၤတှဲၤကူး ယၴးတၤဟၴၤ ဒၲ ဗှီးအၤတီၤအဴၤ ထၲုးရဴ အဲၤသီး စၲု အဲအိၤပျဴလှဴး ပြှဲၤဇှံကှၤညှကှၤ တှဲၤတၤဟၴၤ ရဴ အၤ ဒၴူ အဲၤသီး လီၤယၴးတၲၤဘၤ။
\v 31 လီၤယၴး တၲၤဘၤနၲုၤ, လီၤ ဒၲ အၤ ဒၴူဟဲးဒၴူရၴၤ အဲၤသီး အၤခၳၤအၤခၴူး ဘီ အဲၤသီး ဟၲ အၤခဲးနၲုၤ, အၤ သဲကြှံးသဲလှဴး လၤဟူး စဴ။
\v 32 ခၳးယၳဒၤ န ခၳးစီလၤ ဒၲ အၤ မှဒံၤ ပြှဲၤပြှိၤ ယၴးသဲနၴူးနၲုၤ, အၤ ဆူၤကြွိး ဒၴူဟဲးဒၴူရၴၤ ညှၴးကၳ꤮ လး န ပြှဲၤဇှံအၴၤညှအၴၤဖၳ ဘီနၲုၤ တၤဟၴၤ။
\v 33 အဲၤသီး အိၤညှၴး ဘီနၲုၤ တၤပျှၲၤဖၳ ထၲုးရဴ ကၤယး ဒၲ အၤ ဇှံကှၤညှကှၤ တှဲၤတၤဟၴၤ ပျွိးကှၤမှိၤကှၤရူ အဲၤသီး ဒၲ အၳး နဴးဟူး အဲၤသီး တၤဟၴၤ အၤ အိၤ။
\v 34 မၤနရဴ ခၳးစီလၤ ဘၴၤလှူၤ အၤသဲပျဴၤ န အၤ ကှံ အိၤကူး ဘီနၲုၤ။\f + \fr 15:34 \ft အၳး ရး လီၤဖ မၳ꤮ နၳၤခဲး တၤဟၴၤဟၴၤနၲုၤ, အၳး မူထၴူၤ လီၤစးဆဲး ယၴးတၲၤမှး အိၤပှၤတှၲကှၲုး တိၤ\f*
\v 35 ခၳးပဴလၳ န ခၳးဘၤနၤဘ အိၤပျၴၤဟူး ပှိ ဘီ ဗှီးအၤတီၤအဴၤ အၤကၳးနၲုၤ။ အဲၤသီး န ကၤယး ဒၲ အၤရှၲုၤ တၤဟၴၤ အီၤသိူအီၤသူး ဟၴဆိၤဒၲၤညး ရှိလၳး န ဘူၤစဲၤ အၤလှးအၤငှိ ဘီနၲုၤ။
\s1 ခၳးပဴလၳ စၲုပှဲးကူး န ခၳးဘၤနၤဘ
\p
\v 36 မှဴညၴးမှဴသဲး ညှၴးဟူးဟဴ တၤကီၤ ရဴ, ခၳးပဴလၳ ဟၴ ခၳးဘၤနၤဘ န, “ပှဲၤ စၲုအိၤလၴးကှၲုး ခၴူးသူ ပြှဲၤဇှံအၴၤတှဲၤဖၳ တၤဟၴၤ ဒၲ ပှဲၤ ဟၴဆိၤဒၲၤညး ထၲုးပှၴဟဴ အဲၤသီး န ဘူၤစဲၤ စဴမၤရူၤ အၤလှးအၤငှိ နၲုၤတၤဟၴၤ ပွှိးတၲၤဗှီး ပိ꤮, အဲၤသီး အၤတှဲၤဇှံတှဲၤညှ စဴမၤရူၤ နၲုၤမၤ အၤ မှၴၤ လှဴးပျီး ကြူ꤮ ဟဴ ဖၳတၴး နၲုၤ ပှဲၤ ကှၤ မူခၴူး ရှိလၳး ပိ꤮။”
\v 37 ခၳးဘၤနၤဘ သဲဇှံ အဲစၲုနှီ ကှၲုး ခၳးယိးဟၤ ဒၲ အၳး အဲ လၳး န ခၳးမၤကၳ ဟၴ ယၴးနၲုၤ တၲၤပြှဲၤ။\f + \fr 15:37 \ft ဒၲ လီၤခးဆၴူ တၤဟၴၤ အၤကၳးနၲုၤ ပြှဲၤဒၲၤညးဖၳ အၤမှးဒၳၤ ၁၅:၃၇ အၤ အိၤပှၤတိၤ\f*
\v 38 မၤနရဴ ခၳးပဴလၳ သဲဇှံ အဲစၲုနှီ ကှၲုး လၳး တိၤ, မှၴၤတၴးဟၴရဴ အၤ စၲုမှၴၤ ကှၲုး ထၲုးဟဴ န အဲၤသီး တၤဒၲၤရဴ အၤ မှၴၤပျံမှၴၤထၲုး တှဲၤမှၴၤ တိၤ, ထၲုးတိၤ အၤ ဘၴၤကူး အဲၤသီး ဘီ ဖၤဖၳလီၤယၤကှၴ နၲုၤရဴ အၤ ကှၤဖၴၤကူး အဲၤသီးလှၴ အၤခၳၤအၤခၴူး အၤ တိးကဴၤ အဲနှီခၴူး ပှး လၳး တိၤဟဴ အၤ မူထၴူၤ ဖၳနၲုၤ။
\v 39 ခၳးပဴလၳ န ခၳးဘၤနၤဘ ကြၴကြှူ ခၴူးလၳး န ခၳးမၤကၳ ခၴူး ယၴးနၲုၤမၤ ကၤနှိ꤮ တိၤ အၤခၳၤအၤခၴူး အဲၤသီး စၲုခိစၲုပှဲးကူး လၳး။ ခၳးဘၤနၤဘ အဲနှီ ခၳးမၤကၳ ရဴ အဲၤသီး စၲုဒူနှီ သဴၤကျၴူးဒၳၤ ရဴ ထၴၤစၲု လၤဟူး ဒၲ ကၳပြၳကျံ။
\v 40 ခၳးပဴလၳ ရဴ အၤ အဲနှီ ကှၲုးကၴၤ ခၳးစီလၤ။ ရဴ ပြှဲၤဇှံအၴၤတှဲၤဖၳ တၤဟၴၤနၲုၤ, အၤ ဒၴူ တှးကူး ခၳးပဴလၳ န ခၳးစီလၤ ဒၲ စဴမၤရူၤ အၤဘွီအၤတၤရၴူး အၤ တှဲၤမူတှဲၤခွဲၤ အၤကၳး ရဴ အဲၤသီး ယၴးသဲနၴူး ထၴၤစၲုကူး ဘီနၲုၤ။
\v 41 ရဴ အဲၤသီး ယၴးသဲနၴူး စၲုနှၲုးလၴး ဒၲ စၳၤရီကှၴ န စီၤလီၤစီၤယၤကှၴ ရဴ ဒၴူဆိူၤဒၴူဆဴးထူၤ ခၴူးသူ ပြှဲၤဇှံအၴၤတှဲၤ ပျဴမှၳၤဖၳ ဘီနၲုၤ တၤဟၴၤ။
\c 16
\s1 ခၳးတီၤမၤသၴၤ စၲုကြွိးကှၲုး ခၳးပဴလၳ န ခၳးစီလၤ
\p
\v 1 ခၳးပဴလၳ စၲု ပျၴၤဟူး ပှိ ဒၲ ညၴး ရဴ အၤ စၲုတှၲု ဒၲ ဗှီးဒၴၤဘၴၤ န ဗှီးလၳစၤတၤရၤ။ ဘီ ဗှီးလၳစၤတၤရၤ အၤကၳးနၲုၤ, ကၤယး ဇှံကှၤညှကှၤတှဲၤ အိၤတၲၤပြှဲၤ ရဴ အၤမွှီၤ န ခၳးတီၤမၤသၴၤ။ ရဴ အၤမှၲု မၤ ယၳဒၤဖၳ ဒၲ အၤ ဇှံအၴၤညှအၴၤတှဲၤ တၲၤပြှဲၤ, မၤနရဴ အၤဖဲး မၤ ကြီမၴူးစၲၤဖၳ တၲၤပြှဲၤ။
\v 2 ပြှဲၤဇှံအၴၤတှဲၤဖၳ ဒၲ အၤ အိၤ လၤဟူး ဘီ ဗှီးလၳစၤတၤရၤ န ဗှီးအီကၤနီၤ နၲုၤတၤဟၴၤ ထၳၤသဲ နှီဒၴူ နူၤစဴ လၳး စဴ။
\v 3 ခၳးပဴလၳ သဲဇှံ အဲကြွိးစၲုနှီ ခၳးတီၤမၤသၴၤ အၤခၳၤအၤခၴူး, အၤ ဒံတၤလီ ပှၴ လၳး ဖ။\f + \fr 16:3 \ft ခၳးတီၤမၤသၴၤ ပၤစှဲခဲၤနၲုၤ, အၤ ဒံတၤလီနဴ ဖ တိၤ မှၴၤတၴးဟၴရဴ အၤဖဲး မၤ မၴူးစၲၤရှၲုၤ ကြီဖၳ, ယၳဒၤဖၳ မှတိၤ။\f* အၤ စၲုမှၴၤ ဖၳယၴး မှၴၤတၴးဟၴရဴ, ယၳဒၤဖၳ ဒၲ အၤ အိၤ လၤဟူး ဘီနၲုၤတၤဟၴၤ သဲညၴး လှဴးပျီး န ခၳးတီၤမၤသၴၤ အၤဖဲး နၲုၤမၤ ကြီမၴူးစၲၤဖၳ တၲၤပြှဲၤ အၤခၳၤအၤခၴူး တံရဴ အၤ ဒံတၤလီ ပှၴ လၳး ဖ ပြဲ။
\v 4 ဘီ အဲၤသီး စၲု နှၲုးတၲၤဗှီး ထၴၤတၲၤဗှီး အၤခဲးနၲုၤ, အၤ စၲု အီၤသိူအီၤသူး ထၲုးကူး ပှၴ လှဴး ဟဴ ပြှဲၤဇှံအၴၤတှဲၤဖၳ ဒၲ အၤ အိၤ လၤဟူး ဘီ ဗှီး နၲုၤတၤဟၴၤ အၤကၳး နၲုၤတၤဟၴၤ ဟဴ။ ရဴ အၤ အီၤသိူအီၤသူး ပှၴ အဲၤသီး ဖၳ ပြှဲၤဒၲၤညးဖၳ န ပြှဲၤဇှံအၴၤတှဲၤပျဴမှၳၤ မှၲုပြံးမှၲုပြှဲ ခၳၤကျဴခၳၤကျူး ဒၲ အၤ အိၤ လၤဟူး ဒၲ ဗှီးယၤရၳဆူၤလၴၤ အၤကၳး နၲုၤတၤဟၴၤ ဟၴကျှဴၤဟၴမၤ ဘၴၤတှးဘၴၤတှၴၤ ထၲုးဟဴ တှဲၤမၴၤကူးငှိ နၲုၤတၤဟၴၤ ဟဴ။
\v 5 ဖၳနၲုၤ အၤခၳၤအၤခၴူး, ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ အၤ တှဲၤဇှံတှဲၤညှ အၤဆိူၤအၤဆဴး ဟူးတှိ, ထၲုးတိၤ ပြှဲၤဇှံအၴၤတှဲၤဖၳ တၤဟၴၤ အိၤရှိထူၤ န အိၤရှိထူၤ စဴ ပွှိး꤮ တၲၤညၴးစဴ။
\s1 ခၳးပဴလၳ မူထၴူၤလွိ တှဲၤ ဘီ ဗှီးတၤရဴးအ အၤကၳး
\p
\v 6 ဘီ အၤဆူကှၴကၳး နၲုၤ သဲစးဆဲး ဘူၤစဲၤ နဴးစၲု ဟၴဆိၤဒၲၤညး အဲၤသီး န စဴမၤရူၤ အၤလှးအၤငှိ တိၤ အၤခၳၤအၤခၴူး အဲၤသီး စၲုခိ ရဴ စၲုပျၳဘဲကူး န ဖြၳကီကှၴ န ကၤလၤတီကှၴ။
\v 7 ဘီ အဲၤသီး စၲုတှၲု ဒၲ မၳစီၤယၤ ကှၴကံး အၤခဲးနၲုၤ, အဲၤသီး အယစံ စၲုနှၲုး ဒၲ ဘီၤသၳၤနီ ကှၴကၳး တၤဒၲၤရဴ ယၴၤဆၳူ အၤ သဲစးဆဲး နဴးစၲုနှၲုး အဲၤသီး တိၤ။
\v 8 ဖၳနၲုၤ အၤခၳၤအၤခၴူး, အဲၤသီး စၲု တၤလွိကူး မၳစီၤယၤကှၴ ရဴ စၲု ဒၲ ဗှီးတၤရဴးအ အၤကၳး ပြဲ။
\v 9 ဘီနၲုၤတၲၤသဲး, ခၳးပဴလၳ မူထၴူၤလွိ တှဲၤတၲၤစၲၤ။ ရဴ အၤ မူထၴူၤလွိ န မဲၤစီၤဒိနီၤယၤ ကှၴဖၳ တၲၤပြှဲၤ ဟူးကၤထဴၤ ကွီးသဲဇှဴၤ လၳး န, “ဟူးနှၲုး မှၴၤစွှိ ပှၴကှၲုးရၴ ပှဲၤ ဒၲ မဲၤစီၤဒိနီၤယၤ ကှၴကၳးယၴး။”
\v 10 ခၳးပဴလၳ မူထၴူၤလွိ ထၲုး တှဲၤ ယၴးယၴး န, ပှဲၤ အိၤတၤရီၤတၤရူး ပှဲၤနှၴ န ပှဲၤ ကှံ ထၴၤစၲု ဒၲ မဲၤစီၤဒိနီၤယၤ ကှၴ, မှၴၤတၴးဟၴရဴ ပှဲၤ ဇှံအၴၤ န စဴမၤရူၤ အဲ ပှဲၤ န ပှဲၤ ကှံ စၲု ဟၴဆိၤဒၲၤညး ပှၴကှၲုး မဲၤစီၤဒိနီၤယၤ ကှၴဖၳ တၤဟၴၤ န တှဲၤသဲကြှံးမီၤလၤ အၤရီၤအၤကူး။
\s1 မဴၤလၴဒီၤယၲၤ ထွှိးထူၤ ပြှဲၤဇှံအၴၤတှဲၤဖၳ ဒၲ ဗှီးဖီလီၤပီၤ အၤကၳး
\p
\v 11 ပှဲၤ အိၤ ဘီ ဗှီးတၤရဴးအ နၲုၤ ရဴ ပှဲၤ ဆီၤဒူနှီ သဴၤကျၴူးဒၳၤ ရဴ ပှဲၤ ထၴၤစၲု တိးဒဲး စဴစဴ ဒၲ စၤမိၤသၤရဲကၴၤကျံ အိၤနှီ နၲုၤတၲၤဖိၤ, ပၤရိး တၲၤညၴးနၲုၤ, ပှဲၤ စၲု ပျၴၤဟူး ပှိ ဒၲ ဗှီးနပၤလီၤ။
\v 12 ပှဲၤ အိၤ ဘီနၲုၤ ရဴ, ပှဲၤ ထၴၤစၲု ဒီးတံပှိ ဒၲ ဗှီးဖီလီၤပီၤ။ ဗှီးယၴး တၲၤဗှီး မၤ ဗှီးဒၳၤ တၲၤဗှီး ဒၲ အၤ အိၤ ဒၲ မဲၤစီၤဒိနီၤယၤ ကှၴကၳး ရဴ ကၤယး ဘီနၲုၤ တၤဟၴၤ မၤ ရှိမၴၤ အၤ ထၴူးဖၳကှၴဖၳ လှဴး ပွှိး꤮ တၲၤပြှဲၤ စဴ။ ရဴ ပှဲၤ အိၤ ဘီနၲုၤ သၲုးလွှီးညှးညၴး။
\p
\v 13 ဘီ ယၳဒၤဖၳ မှဴညၴးဒှၲုၤ ဘဲၤဟဴ အၤခဲးနၲုၤ, ပှဲၤ ထၴၤစၲု ဒၲ ဗှီးကျဴး ရဴ ပှဲၤ စၲု ဒီးတံ ဒၲ ထၴူးကျိးထံး။ ဘီနၲုၤမၤ ယၳဒၤဖၳ တၤဟၴၤ လှၴကွီးစဴဘဲး အၤခးလှၴ အိၤကိးလၴၤ ပှဲၤ နှၴၤ ရဴ ပှဲၤ စၲု꤮, ရဴ ပြှဲၤမဴၤ တၤဟၴၤ ဟူးအိၤပျဴ အိၤနှၴၤ ရှၴ လၤဟူး ဘီနၲုၤ ရဴ ပှဲၤ အိၤနူးဟၴဘဲၤ န အဲၤသီး။
\v 14 ပြှဲၤမဴၤ ဒၲ အၤ နှီဒး ပှဲၤ တှဲၤဟၴဘဲၤ ယၴး အၤကျဲး တၲၤပြှဲၤနၲုၤ, အၤမွှီၤ န မဴၤလၴဒီၤယၲၤ, အဲၤ မၤ ဗှီးသွၤတီရၤဖၳ တၲၤပြှဲၤ ရဴ အၤ အီၤဆဲး အီၤကှဲး လှီၤလဴသဴး ငှၳၤဒၳၤ တၤဟၴၤ။ အဲၤ မၤ ပြှဲၤမဴၤ တၲၤပြှဲၤ ဒၲ အၤ စဴဘၳၤစဴဘဲး စဴမၤရူၤ။ ရဴ သူဖၳ အၤ ကှံ ဇှံအၴၤကှၲုး ခၳးပဴလၳ အၤ တှဲၤဒၲၤညးဟၴဘဲၤ ပှၴ အၳး ယၴးတၤဟၴၤ အၤညၴးနၲုၤရဴ, စဴမၤရူၤ ဘမိး ပှၴ လၳးသဲပျဴၤ။
\v 15 အဲၤ န အၤ ဟီၤဖၳဖူးဖၳ န ကၤယး အိၤ လးကှၲုး ဘီ မဴၤလၴဒီၤယၲၤ အၤဟီၤကၳး နၲုၤတၤဟၴၤ ပျွိး လၤဟူး အၤနှၴ န ထၴူး။ ထၲုးရဴ အၤ အဲကှၤ ပှဲၤ ရဴ အၤ ဟၴ န, “သီး ကီၤ ဒူၤညးဟဴ ဗး န ဗး မၤ ကၤယး တၲၤပြှဲၤ ဒၲ အၤ ဇှံအၴၤညှအၴၤ တှးတှၴၤ တၲၤပြှဲၤ ဟဴ ဟၴရဴ သီး ဘဲၤ ကှၤအိၤလၴး တှၲုကှၲုး ဒၲ ဗးဟီၤ,” အၤ ဟၴ ရဴ အၤ အဲတၤဒံၤ ပှဲၤ, ရဴ ပှဲၤ ဘဲၤ ကှၤကှၲုး စဴ လၳး။
\s1 အၳး ဒဴတှး ခၳးပဴလၳ န ခၳးစီလၤ ဒၲ အၤပှိၤကၳး ဒၲ ဗှီးဖီလီၤပီၤ အၤကၳး
\p
\v 16 တၲၤညၴးခဲး ဘီ ပှဲၤ စၲု ဒၲ တှဲၤကွီးစဴဘဲး အၤခးလှၴ တၲၤဖိၤ အၤခဲးနၲုၤ, ပှဲၤ မူထၴူၤ တှးဆံၤ န စှံမှၲု ပၤစှဲဖၳ တၲၤပြှဲၤ, စှံမှၲုဖၳ ယၴးတၲၤပြှဲၤနၲုၤ ခီးနၴခီးနဴး အိၤ ဒၲ လၳးကၳး ရဴ အၤ နဴးဟၴ လၳး န, တှဲၤဆၲုတှဲၤခဲး ဒၲ အၤ ကှံ ဟူးထွှိးထူၤ ဒၲ ညၴး ပှး နၲုၤတၤဟၴၤ အၤရီၤအၤကူး။ ဒၲ အၤ ဟၴဆိၤ ပှၴ အၳး ဖၳနၲုၤ အၤခၳၤအၤခၴူး အၤဘူၤစဲၤ တၤဟၴၤ နှီဘဲၤ အဲနူၤစဴ ရံး န အဲၤခၳၤခၴူး စဴ။
\v 17 အၤ ကြွိးစၲုကှၲုး ခၳးပဴလၳ န ပှဲၤ တၤဟၴၤ အၤခၴူး ရဴ, အၤ အဲထိးထူၤ န, “ပြှဲၤခၳး ယၴးတၤဟၴၤ မၤ စဴမၤရူၤ ဒၲ အၤဒၳၤအၤထၳး တၤဒံၤ ယၴးတၲၤပြှဲၤ အၤလၳၤလၴ တၤဟၴၤ ဟဴ။ အၤ ဟၴဆိၤဒၲၤညး လှၲုး ပှၴ သီး န စဴမၤရူၤ မှၴၤဆီးပျဲကှၤ သီး အၤရီၤအၤကူး ဟဴ။”
\v 18 အၤ ဟၴ ဖၳနၲုၤ မှဴညၴးမှဴသဲး ညှၴးဟဴ ရဴ အၤ ဆၳဆဒီဒူး နူၤစဴ ခၳးပဴလၳ အၤသဲပျဴၤ ရဴ အၤ တၤရီ ကှၤခၴူးတိး လၳး ရဴ အၤ ဟၴ ခီးနၴခီးနဴးယၴး န, “ဒၲ ယၴၤဆၳူခြီ အၤမွှီၤ အၤကၳးနၲုၤ, ဗး နဴးထၴၤစၲုကူး နှဲၤ ဒၲ ပြှဲၤမဴၤ ယၴးတၲၤပြှဲၤ အၤကၳး,” အၤ ဟၴထၲုး တၲၤဖှၲုတၲုး ခီးနၴခီးနဴး ယၴးတၲၤဒှၲုး ထၴၤစၲုကူး ဒၲ လၳးကၳး။
\p
\v 19 ဘီ ပၤစှဲမှၲုဖၳ ယၴးတၲၤပြှဲၤ အၤဘူၤစဲၤ သဲညၴးဟဴ န အၤ လှၴနှီဘဲၤရံး ကျူ အိၤ ပှးတိၤ အၤခဲးနၲုၤ, အဲၤသီး ပှံ ခၳးပဴလၳ န ခၳးစီလၤ ရဴ စွီၤစၲု အဲၤသီး ဒၲ ခၳၤကျဴဒၳၤ ကၤဆၳၤထၳး တၤဟၴၤ လှၴအိၤနှီ အၤခးလှၴ ဒၲ ကျဲကၳး နၲုၤ။
\v 20 အဲၤသီး အဲစၲု ခၳးပဴလၳ န ခၳးစီလၤ ဒၲ ရှိမၴၤ ပြှဲၤစီၤရူၤတှဲၤ တၤဟၴၤ အၤ မဲၤသဲၤညၴး ရဴ အၤ ဟၴ အဲၤသီး န, “ကၤယး ယၴးတၤဟၴၤ မၤ ယၳဒၤဖၳ ရဴ အၤ ဟူးမှၴၤ တၤသံးတၤလှံး လှဴးပျီး ပှဲၤ ဗှီးကၳး။
\v 21 အဲၤသီး အီၤသိူအီၤသူးတှး ငှိ ဒၲ အၤ ခိဒံၤ န ပှဲၤ တှဲၤသိူတှဲၤသူၤ အၤလှၴကျိး တၤဟၴၤ။ ပှဲၤ မၤ ရှိမၴၤ ထၴူးဖၳကှၴဖၳ တၤဟၴၤ အၤခၳၤအၤခၴူး, ပှဲၤ စှၳးအၴၤ, ကြွိးမှၴၤဘဲ ကှၲုးစှူ အဲၤသီး အၤလှၴကျိး ယၴးတၤဟၴၤ တိၤ,” အဲၤသီး ဟၴ လၤဟူး ဖၳနၲုၤ။
\p
\v 22 လှဴး꤮ ကၤယး ဘဲမှၳၤ ယၴးတၤဟၴၤနၲုၤ အၤ ထၴဆံၤ ကှၲုး လှဴးပျီး ခၳးပဴလၳ န ခၳးစီလၤ။ ဖၳနၲုၤရဴ ပြှဲၤစီၤရူၤတှဲၤ တၤဟၴၤနၲုၤ, အၤ နဴးထဴဇှးကူး ကၤယး ယၴးသဲနၴူး ဟၴူၤစှၤ, ရဴ အၤ ဟၴတှး အၤငှိ န ဘဲၤမှံး အဲၤသီး န အီၤပျီရွှီ။
\v 23 အၳး မှံးစှၴူးမှံးစှံၤ နူၤစဴ အဲၤသီး ရဴ ဒၲခၴူးနၲုၤ, အၳး ဒဴနှၲုး အဲၤသီး ဒၲ အၤပှိၤကၳး, ရဴ အၳး နဴး အိၤပှဴမၤ တှးတှၴၤကူး အဲၤသီး န ပြှဲၤအိၤပှဴ အၤပှိၤ အၤခၳၤကျဴ နၲုၤတၲၤပြှဲၤ။
\v 24 ဘီ ငှိ ဟူးတှၲုဟဴ ဒၲ ပြှဲၤအိၤပှဴ အၤပှိၤ ခၳၤကျဴ ယၴးတၲၤပြှဲၤ အၤ အိၤ အၤခဲးနၲုၤ, အၤ ဒဴနှၲုး အဲၤသီး ဒၲ အၤပှိၤကၳး ဒၲ အၤကၳး တၲၤတှိ ရဴ အၤ ကျိမၤ အဲၤသီး ခးဒှၲုၤ န သဴၤဘၴူၤဒၳၤ။
\p
\v 25 ဘီ မှဴနှၴၤခဲးနၲုၤ, ခၳးပဴလၳ န ခၳးစီလၤ ကွီးစဴဘဲး ရဴ အီၤရိး ထၳၤသဲထူၤ စဴမၤရူၤ အၤခဲး, ကၤယး အိၤ ဒၲ အၤပှိၤကၳး တၤဟၴၤ နှီဒး လၤဟူး အဲၤသီး တှဲၤကွီးစဴဘဲး တၤဟၴၤ န အဲၤသီး အီၤရိးတှဲၤ တၤဟၴၤ။
\v 26 ယၴးတၲၤဖှၲုရဴ တၤနၴထဴဒီး ထူၤခၴူ ရဴ အၤ ထဴ ဆိူၤနူၤစဴ ရဴ လှၴဒဴ အိၤအၤပှိၤ ခးဆၴူ ယၴးနၲုၤ အၤ ကၤဇှၲုးတှၲု လှဴး စဴ။ ဘီနၲုၤ တၲၤဖှၲုတၲုး, လှၴဒဴ အိၤအၤပှိၤ ကၤဒးဒၳၤ တၤဟၴၤ လှၳၤမိးထူၤ နှီဒၴူ လှဴးဒံၤ အၤနှၴ။ ထၲုးတိၤ လှဴး꤮ ဆၳၤပျၴူၤတှဴထဲ ဒၲ အၳး စဴးမၤ န အၳး ဒဴအိၤ ကၤယး တၤဟၴၤနၲုၤ, အၤ လၤလၴူး ထၴၤကူး နှီဒၴူဒံၤ လှဴး အၤနှၴ။
\v 27 ဘီ ပြှဲၤအိၤပှဴအၤပှိၤ ခၳၤကျဴ ယၴးတၲၤပြှဲၤ သဲနှၴထူၤ ရဴ အၤ မူထၴူၤ န ကၤယးပှိၤ အၤကၤဒး လှၳၤမိး အၤခဲးနၲုၤ, အၤ တၤနှၴၤ န အၳး ဒဴတှး ကၤယး တၤဟၴၤ ကျူၤထၴၤပျဲ လှဴးဟဴ ရဴ အၤ ဘထၴၤ အၤနဲ ရဴ အၤ ကှံရှၴ ဆံးသၴူးလှူၤ နှီဒၴူ န အၤနှၴ။
\v 28 ဘီနၲုၤခဲး ခၳးပဴလၳ အဲထိးစၲု လၳး န, “ဆံးဆဲး ဒၴူတဲး နှဲၤနှၴ တဲးမှၴ။ ပှဲၤ အိၤ လှဴးပျီး ဘီယၴး ပြဲ။”
\p
\v 29 ပြှဲၤအိၤပှဴအၤပှိၤ ခၳၤကျဴ နဴးဖၴူဟူး အၳး မီၤကဴး ရဴ အၤ ကျူၤနှၲုး ဒငှံၤတှး တၤနူးတၤဒဲၤ ဒၲ ခၳးပဴလၳ န ခၳးစီလၤ အၤ ခးဒှၲုၤဆၴူ။
\v 30 အၤ မှၴၤဖၳနၲုၤ ထၲုးရဴ အၤ အဲထၴၤ ခၳးပဴလၳ န ခၳးစီလၤ ဒၲ အၤကျဴး ရဴ အၤ ဆၳၤဒူး အဲၤသီး န, “ပှၲုဗှူ သီး꤮, သူဖၳ ဗး ကှံ နှီဘဲၤကှၲုး တှဲၤဆီးပျဲကှၤ အၤညၴးနၲုၤ, ဗး တိးဘဲၤ မှၴၤဖၳတၴး?”
\p
\v 31 ရဴ အဲၤသီး ဟၴဆံၤ လၳး န, “ဇှံကှၤညှကှၤ ဘူၤစဲၤ ယၴၤဆၳူ ယၴးနၲုၤ, ရဴ နှဲၤ န ကၤယး ဒၲ အၤ ဟူး အိၤလးကှၲုး န နှဲၤ ဒၲ နှဲၤဟီၤကၳး တၤဟၴၤနၲုၤ, အၤ ကှံ နှီဘဲၤ ဒံၤ တှဲၤမှၴၤဆီးပျဲကှၤ ပှး။”
\v 32 ထၲုးရဴ ခၳးပဴလၳ န ခၳးစီလၤ ဟၴဆိၤဒၲၤညး ပှၴ အဲၤ န လှဴး꤮ ကၤယး အိၤ ဒၲ လၳးဟီၤကၳး နၲုၤတၤဟၴၤ န ဘူၤစဲၤ အၤလှးအၤငှိ။
\v 33 ဘီ နၲုၤတၲၤသဲးသဲး꤮ ဟၳၤ ပြဲ, ပြှဲၤအိၤပှဴအၤပှိၤ ခၳၤကျဴ ယၴးတၲၤပြှဲၤနၲုၤ အၤ ဆီးပျီးကူး ပှၴ အဲၤသီး အၤစၳၤအၤထူး တၤဟၴၤ, ထၲုးရဴ တၲၤဖှၲုတၲုး အဲၤ န လှဴး꤮ အၤ ဟီၤဖၳဖူးဖၳ နၲုၤတၤဟၴၤ ပျွိး လှဴး လၤဟူး အၤနှၴ န ထၴူး။
\v 34 အၤ အဲကှၤနှီ ခၳးပဴလၳ န ခၳးစီလၤ ဒၲ အၤဟီၤ, ထၲုးရဴ အၤ ဒၴူအၴၤဒၴူအိး ပှၴ အဲၤသီး ဆဲၤအၴၤဆဲၤအိး။ အဲၤ န အၤ ဟီၤဖၳဖူးဖၳ တၤဟၴၤ အၤ ဇှံကှၤညှကှၤ လၤဟူး ဟဴ စဴမၤရူၤ အၤခၳၤအၤခၴူး, အၤ သဲကြှံးသဲလှဴး လၤဟူး ကၤနှိ꤮ တိၤ။
\p
\v 35 ဒၲခၴူး တၲၤရိးနၲုၤ, ရှိမၴၤ ပြှဲၤစီၤရူၤတှဲၤ တၤဟၴၤ နဴးစၲု ကျၴူးအိၤပှဴ ဗှီး တၤဟၴၤ ဒၲ ကၤယးအိၤပှဴအၤပှိၤ ခၳၤကျဴ ယၴးတၲၤပြှဲၤ အၤ အိၤ။ ရဴ အၤ နဴးစၲုဟၴ ပြှဲၤအိၤပှဴအၤပှိၤ ခၳၤကျဴ နၲုၤတၲၤပြှဲၤ န, “ပျွိးထၴၤကူး ကၤယး နၲုၤတၤဟၴၤ။”
\v 36 ဖၳနၲုၤ ရဴ, ပြှဲၤအိၤပှဴအၤပှိၤ ခၳၤကျဴ ယၴးတၲၤပြှဲၤ ဟၴဆိၤလှၲုး ခၳးပဴလၳ န, “ပြှဲၤစီၤရူၤတှဲၤ တၤဟၴၤ ဟၴတှးဟဴ အၤငှိ န ဘဲၤပျွိးထၴၤကူး နှဲၤ န ခၳးစီလၤ အၤခၳၤအၤခၴူး, သီး ထၴၤစၲု နှီ ဟဴ။ စၲုမှိၤမှိၤ လၤဟူး နီ꤮။”
\p
\v 37 မၤနရဴ ခၳးပဴလၳ ဟၴဆံၤ ကျၴူးအိၤပှဴ ဗှီးဖၳ တၤဟၴၤ န, “ပှဲၤ မၤ ရှိမၴၤ ထၴူးဖၳကှၴဖၳ တၤဟၴၤ ပြဲ။ အဲၤသီး ဆၳၤဒူးစှၴၤမူ ဟီ ပှဲၤ တၲၤဖှၲု꤮ တိၤ ရဴ အၤ စၲုမှံးစၲုပှဴၤ လှဴးပျီး ပှဲၤ ဒၲ အၳး တၲၤပျၳၤတၲၤဖဲၤ မဲၤသဲၤညၴး, ထၲုးတိၤ အဲၤသီး စၲုဒဴတှး တှၲု ပှဲၤ ဒၲ အၤပှိၤကၳး စဴ။ ခိးညှရဴ, အဲၤသီး သဲဇှံ နဴးထၴၤစၲုဟၲုၤ ပှဲၤ ဟဲး? အဲၤသီး စၲုမှၴၤဖၳယၴး မၤ အၤနှီ တိၤ။ ရှိမၴၤ ပြှဲၤစီၤရူၤတှဲၤ ယၴးတၤဟၴၤ တိးဘဲၤ ဟူး ဘီယၴး ရဴ ဘဲၤဟူးပျွိးထၴၤ ပှဲၤ န အၤနှၴ။”
\p
\v 38 ကျၴူးအိၤပှဴ ဗှီးဖၳ တၤဟၴၤ ဟၴဆိၤလှၲုး ကှၤခၴူး ပှၴ ခၴူးသူ တှဲၤရီၤတှဲၤကူး ယၴး ဒၲ ရှိမၴၤ ပြှဲၤစီၤရူၤတှဲၤ တၤဟၴၤ အၤ အိၤ ရဴ ဘီ အဲၤသီး နှီဟၲုး န ခၳးပဴလၳ န ခၳးစီလၤ မၤ ရှိမၴၤ ထၴူးဖၳကှၴဖၳ တၤဟၴၤ ပြဲ အၤခဲးနၲုၤ, အဲၤသီး သဲအီၤဆၴး လၤဟူး။
\v 39 ဖၳနၲုၤ အၤခၳၤအၤခၴူး, ရှိမၴၤ ပြှဲၤစီၤရူၤတှဲၤ တၤဟၴၤ ဟူး ကွီးသဲဇှဴၤ ခၳးပဴလၳ န ခၳးစီလၤ ရဴ အဲၤသီး သၳးထၴၤ လၳး ဒၲ အၤပှိၤကျဴး ရဴ အၤ ကွီးသဲဇှဴၤ အဲၤသီး န အၤ ကှံ ထၴၤစၲုတၤဖး ဒၲ ဗှီးကၳး ယၴး။
\v 40 ခၳးပဴလၳ န ခၳးစီလၤ အိၤ ဒၲ အၤပှိၤကၳး ထၴၤ ရဴ ထၴၤစၲု ဒၲ မဴၤလၴဒီၤယၲၤ အၤဟီၤ။ အဲၤသီး စၲုမူထၴူၤ န ပြှဲၤဇှံအၴၤတှဲၤဖၳ တၤဟၴၤ ဘီနၲုၤ။ ရဴ အဲၤသီး ဒၴူဟဲးဒၴူရၴၤ ထၲုး အၳး ဘီနၲုၤ တၤဟၴၤ ရဴ အဲၤသီး ထၴၤစၲုကူး။
\c 17
\s1 ဒၲ ဗှီးသၴၤစၤလၤနီ အၤကၳး
\p
\v 1 အဲၤသီး စၲုတၤလွိကူး ဗှီးအၤဖီပၤလီၤ န ဗှီးအၤပၤလိၤနီ ရဴ အၤ စၲုတှၲု လၤဟူး ဒၲ ဗှီးသၴၤစၤလၤနီ။ ဘီ ဗှီးနၲုၤ တၲၤဗှီး အၤကၳးနၲုၤ, ယၳဒၤဖၳ တှဲၤစဴဘဲးဟိး အိၤ တၲၤမၴး။
\v 2 ဖၳ ခၳးပဴလၳ လှၴကျိး မှၴၤ နှီဒၴူ နၲုၤ, အၤ စၲုနှၲုး ဒၲ တှဲၤစဴဘဲးဟိးကၳး။ ယၳဒၤဖၳ အၤ မှဴညၴးဒှၲုၤ သၲုးဖှၲု လှဴးနၲုၤ အၤ စၲု ဟၴဘဲၤဒၲၤညး ကြၴကြှူ န ကၤယး ဘဲမှၳၤ ဘီနၲုၤ တၤဟၴၤ ရဴ အၤ ဇှၳးလှၲုး ပှၴ အၳး န လီၤစးဆဲး အၤရီၤအၤကူး။
\v 3 ရဴ အၤ ဟၴဆိၤ ပှၴ အဲၤသီး န အၳး ရးအိၤနှၴၤ လီၤစးဆဲး အၤရီၤအၤကူး နၲုၤတၤဟၴၤ ရဴ အၤ ဇှၳးလှၲုးပျိး ပှၴ အၳး န ခြီ အၤရီၤအၤကူး။ ရဴ အၤ ဟၴ န, ခြီ ဒၲ စဴမၤရူၤ နွိထူၤ အဲၤ န ပြှဲၤမှၴၤဆီးပျဲကှၤ အၳး ယၴးတၲၤပြှဲၤ နၲုၤမၤ အၳး မှၴၤစှၴူးမှၴၤစှံၤ လၳး ထၲုးပှးရဴ အၤ ကှံ အီၤထဴၤ ထွှိးပြှဲၤ ကှၤခၴူး ခၴူးသူ ဒၲ တှဲၤသၴူး ပှး အၤ ဟၴဆိၤပျိး ပှၴ အၳး ဖၳနၲုၤ။ ရဴ အၤ ဟၴ န, “ယၴၤဆၳူ ဒၲ ဗး ဟၴဆိၤလှၲုး ပှၴ သီး ခိးညှယၴး တၲၤပြှဲၤ နၲုၤမၤ မှဟဴ ခြီ ဒၲ စဴမၤရူၤ နွိထူၤ လၳး ဒၲ အၤ ကှံ မှၴၤဆီးပျဲကှၤ အၳး ယၴးနၲုၤ တၲၤပြှဲၤ ဟဴ။”
\v 4 ဒၲ ယၳဒၤဖၳ အၤကျဲး တၤဟၴၤဟၴၤနၲုၤ, အၤ ဇှံအၴၤကှၲုး ခၳးပဴလၳ အၤ တှဲၤဟၴဘဲၤ ရဴ အၤသဲပျဴၤ နှၲုးကၳး ကှၲုးန ခၳးပဴလၳ န ခၳးစီလၤ။ ကြီဖၳ ဒၲ အၤ ဘၴၤဇှံညှ စဴမၤရူၤ တၤဟၴၤနၲုၤ အၤ ဇှံကှၤညှကှၤ အဲကၳ ကှၲုးလး အဲၤသီး ယၴးသဲနၴူး, ထၲုးတိၤ ပြှဲၤမဴၤ ဒၲ အၤ မွှီၤဒၳၤမွှီၤထၳး တၤဟၴၤနၲုၤ, အၤသဲပျဴၤ အိၤကှၲုး အဲၤသီး ယၴးသဲနၴူး ရဴ အၤ ဇှံကှၤညှကှၤ ကၤနှၲုး အဲကှၲုး လး အဲၤသီး။
\p
\v 5 မၤနရဴ ယၳဒၤဖၳ တၤဟၴၤ သဲခသဲထၴၤ အဲၤသီး ရဴ အၤ စၲုအဲပျဴ ကၤယးစှၴူး ကၤယးရီၤစှူ ဒၲ အၤ လၴး ဒၲ ကျဲကၳး ယၴးတၤဟၴၤ ရဴ အၤ နဴးမှၴၤ တၤရံးတၤပူး လှဴး စဴ အၳး တၲၤဗှီးလှဴး စဴ။ သူဖၳ အဲၤသီး ကှံ ပှံစွီၤတၤရၳ ထၴၤနှီ ခၳးပဴလၳ န ခၳးစီလၤ ဒၲ ကၤယး ဘဲမှၳၤ ယၴးတၤဟၴၤ အၤ မဲၤသဲၤညၴးနၲုၤ, ယၳဒၤဖၳ ယၴးတၤဟၴၤ န ကၤယး ဘဲမှၳၤ ယၴးတၤဟၴၤ စၲု မှၴၤပြၲုနှၲုး ခၳးစၴူးစၲၤ အၤဟီၤ ရဴ နှၲုးမူပှၳး ခၳးပဴလၳ န ခၳးစီလၤ။
\v 6 မၤနရဴ အဲၤသီး မူထၴူၤ ခၳးပဴလၳ န ခၳးစီလၤ တိၤ အၤခၳၤအၤခၴူး အၤ စွီၤထၴၤ ခၳးစၴူးစၲၤ န အၤပှၲုဗှူ ခြီဖၳ ဒၲ အၤရှၲုၤ တၤဟၴၤ ရဴ အၤ အဲစၲု အဲၤသီး ဒၲ ကၤယး ထွှိး ဗှီးခၳၤကျဴခၳၤကျူး တၤဟၴၤ အၤ မဲၤသဲၤညၴး ရဴ အၤ အဲထိးထူၤ လၤဟူး န, “ကၤယး ယၴးတၤဟၴၤ မၤ, ပြှဲၤမှၴၤ တၤရံးတၤပူး တှဲၤ ဒၲ ခးလှၴ ပွှိး꤮ တၲၤဖိၤ စဴ။ ရဴ ခိးညှယၴး အဲၤသီး ဟူးတှၲုဟဴ ဒၲ ပှဲၤ ဗှီးကၳး ဟဴ။
\v 7 ပြှဲၤ အဲမှိၤဆံၤ အဲၤသီး ဒၲ အၤဟီၤကၳး မၤ ခၳးစၴူးစၲၤ ဟဴ။ အဲၤသီး ဟၴ လၤဟူး န ခွီဒၳၤ အိၤ ဒၲ အၤရှၲုၤ တၲၤပြှဲၤ, ရဴ အၤမွှီၤ န ယၴၤဆၳူ အၤခၳၤအၤခၴူး, အဲၤသီး ဟၴဘဲၤ တၤလွိတၤလှၴူၤ ဟဴ ခွီဒၳၤ ကဲစၤ အၤ တှဲၤသိူတှဲၤသူၤ တၤဟၴၤ ဟဴ။”
\v 8 ဒၲ အဲၤသီး ဟၴဘဲၤ လၤဟူး ဖၳယၴး အၤခၳၤအၤခၴူး အၤ မှၴၤတၤရံးတၤပူး ဆၳဆမၤဟူး ထူၤလှဴး ကၤယး ဘဲမှၳၤ န ကၤယး ဒၲ အၤ ထွှိး ဗှီးခၳၤကျဴခၳၤကျူး တၤဟၴၤ ဟဴ။
\v 9 သူဖၳ ခၳးစၴူးစၲၤ န အၤပှၲုဗှူ ခြီဖၳ ဒၲ အၤရှၲုၤ တၤဟၴၤ ကှံ ဆီးပျဲ အၤညၴးနၲုၤ, အဲၤသီး ကွီး ခၳးစၴူးစၲၤ န အၤခိး ယၴးတၤဟၴၤ ရံး, ထၲုးရဴ အၤ ပျွိးထၴၤစၲုကူး နိၤ အဲၤသီး ပြဲ။
\s1 ဒၲ ဗှီးဘၴၤရီ အၤကၳး
\p
\v 10 မှဴခီဟဴ အၤခဲးနၲုၤ, ပြှဲၤဇှံအၴၤတှဲၤဖၳ တၤဟၴၤ သၳးစၲုကူး ခၳးပဴလၳ န ခၳးစီလၤ ဒၲ ဗှီးဘၴၤရီ။ ဘီ အၤ စၲုတှၲု ဒၲ ဗှီးကၳး အၤခဲးနၲုၤ, အၤ စၲုနှၲုး စဴစံ စဴ ဒၲ ယၳဒၤဖၳ အၤ တှဲၤစဴဘဲးဟိး အၤကၳး စဴ။
\v 11 ယၳဒၤဖၳ အိၤ ဘီ ဗှီးဘၴၤရီ တၤဟၴၤနၲုၤ အၤ သဲပျဴၤထၳး မူထၴူၤဇၴူၤကျဴး န ဗှီးသၴၤစၤလၤနီဖၳ သီးတၤဟၴၤ။ အဲၤသီး နှီဒး ဆးပြှဲဆးမူး နူၤစဴ တှဲၤရီၤတှဲၤကူး ဒၲ တှဲၤသဲပျဴၤဆိူၤ အၤကၳးစဴ။ ထၲုးရဴ သူဖၳ အဲၤသီး ကှံ သဲညၴး တှးတှၴၤ န ခၳးပဴလၳ အၤ တှဲၤဟၴဘဲၤ ယၴးနၲုၤမၤ, အၤမှ ဟဲး မၤ မှတိၤ ဟဲး နၲုၤ အၤ ပှၳးသဲညၴး လၤဟူး စဴ လီၤစးဆဲး ပွှိးညၴးညၴး ပွှိးသဲးသဲး စဴ။
\v 12 အဲၤသီး ဇှံကှၤညှကှၤ အဲလး, ထၲုးရဴ ကြီမၴူးစၲၤဖၳ ပြှဲၤမဴၤ ဒၲ အၤ မွှီၤဒၳၤမွှီၤထၳး တၤဟၴၤ န ကြီဖၳ ပြှဲၤခၳး တၤဟၴၤ ဇှံကှၤညှကှၤ ကှၲုး အဲလး။
\p
\v 13 ရဴ ဘီ ယၳဒၤဖၳ ဒၲ ဗှီးသၴၤစၤလၤနီ တၤဟၴၤ နှီဟၲုးဟဴ န ခၳးပဴလၳ ဟၴဆိၤဒၲၤညး ပှၴ ပှိ အၳး န စဴမၤရူၤ အၤလှးအၤငှိ ဒၲ ဗှီးဘၴၤရီ အၤကၳး အၤခဲးနၲုၤ, အဲၤသီး ဟူးရှူး ကၤယး ဘဲမှၳၤ ယၴးတၤဟၴၤ မီၤကှၲု ရဴ အၤ နဴး မှၴၤတၤရံးတၤပူး အၳး။
\v 14 ပြှဲၤဇှံအၴၤတှဲၤဖၳ တၤဟၴၤ သၳးစၲု တၲၤဖှၲု သၳးစၲုကူး ခၳးပဴလၳ ဒၲ ထၴူးဒၳၤတၤဗှၤထံး, မၤနရဴ ခၳးစီလၤ န ခၳးတီၤမၤသၴၤ သဲနၴူးလှဴး အိၤကူးပး ဘီ ဗှီးဘၴၤရီ အၤကၳး နၲုၤပြဲ။
\v 15 ပြှဲၤ ဒၲ အၤ သၳးစၲု ခၳးပဴလၳ တၤဟၴၤနၲုၤ, အၤ ကြွိး ဆီၤဒူစၲု တှၲုကှၲုး လၳး သဴၤကျၴူးဒၳၤ ဒၲ ဗှီးအၤသၴၤ စဴ။ ရဴ ဘီ အဲၤသီး ကှၤခၴူး ခၴူးသူ ဒၲ ဗှီးဘၴၤရီ ဟဴ အၤခဲးနၲုၤ, ခၳးပဴလၳ ကြွိးမၴၤစၲုနှီ အဲၤသီး ငှိ န အၤ ကှံ ကှၤဟၴဆိၤ နှီပှၴ လၳး ခၳးစီလၤ န ခၳးတီၤမၤသၴၤ ကှံ ဟူးပြူးကှၲုး ဒၲ လၳးအိၤ။
\s1 ဒၲ ဗှီးအၤသၴၤ အၤကၳး
\p
\v 16 ဘီ ခၳးပဴလၳ အိၤပှဴ ခၳးစီလၤ န ခၳးတီၤမၤသၴၤ ဘီ ဗှီးအၤသၴၤ အၤခဲးနၲုၤ, အၤ မူထၴူၤ ပြှဲၤဇှိၤ တၤဟၴၤ အိၤအဲ နူၤစဴ ဘီ ဗှီးကၳးနၲုၤ အၤခၳၤအၤခၴူး အၤ သဲပျဴၤပၴူ နူၤစဴ။
\v 17 ဖၳနၲုၤ အၤခၳၤအၤခၴူး, အၤ ဟၴဘဲၤဒၲၤညး ကြၴကြှူ န ယၳဒၤဖၳ န ကြီမၴူးစၲၤဖၳ ဒၲ အၤ ဘၴၤဇှံဘၴၤညှ စဴမၤရူၤ တၤဟၴၤ ဘီ တှဲၤစဴဘဲးဟိး အၤကၳး နၲုၤ, ထၲုးတိၤ အၤ ဒၲၤညးကြၴကြှူ ကှၲုးပှိ န ကၤယး ဒၲ အၤ အိၤ လၤဟူး ဒၲ ကျဲကၳး နၲုၤတၤဟၴၤ ဖၳနၲုၤ ပွှိးညၴးညၴး꤮ စဴ။
\v 18 သရ ဒၲ အၳး အဲ န, အဲၤပီၤကၳၤရၳဖၳ န စၤတဴအီၤဖၳ တၤဟၴၤ ဟၴဘဲၤဒၲၤညး ကြၴကြှူ လၤဟူး န ခၳးပဴလၳ။ အဲၤသီး အၤကျဲး တၤဟၴၤဟၴၤနၲုၤ, အၤ ဟၴ လၤဟူး ခၳးပဴလၳ န, “ကၤယး တှဲၤသဲညၴး အိၤကှၲုးအၳး တၲၤစၲၤ꤮ တိၤ ရဴ အၤ စၲုစှၴူမှၴၤ အၤနှၴ ဖၳ ပြှဲၤစှူပြှဲၤဒဲၤ ယၴးတၲၤပြှဲၤယၴး အၤ စၲု ဟၴကြူ꤮ အီးတၴးတၴး?” တၤဟၴၤဟၴၤ ရဴ အၤ ဟၴကၴၤ န, “အၤ သူန အၤ ဒၲၤညး ထၴူးရှၲုၤကှၴကျဴး အၤ စဴမၤရူၤ တၤဟၴၤ အၤရီၤအၤကူး,” အၤ ဟၴ ဖၳနၲုၤ။ အဲၤသီး စၲုဟၴတှၲု လၤဟူး ဖၳယၴး မှၴၤတၴးဟၴရဴ အၤ တိးဘီ ခၳးပဴလၳ ဟၴဆိၤဒၲၤညး ပှၴ အၳး န ယၴၤဆၳူ အၤရီၤအၤကူး န အၤတှဲၤသၴူး အီၤထဴၤ ထွှိးပြှဲၤ ကှၤခၴူး အၤရီၤအၤကူး အၤခဲးနၲုၤ အၤခၳၤအၤခၴူး အၤ ဟၴ လၤဟူး ဖၳနၲုၤ။
\v 19 ထၲုးရဴ အဲၤသီး အဲစၲု ခၳးပဴလၳ ဒၲ ကၤယး ထွှိး ခၳၤကျဴခၳၤကျူး တၤဟၴၤ အၤ အိၤ ရဴ အဲၤသီး စၲု အိၤကၳအိၤကူ လၳး ဘီ အၤရီၤယိၤပၤကၳ ခိးလိးခၳၤနၲုၤ, ရဴ အဲၤသီး ဆၳၤဒူး ခၳးပဴလၳ န, “ပှဲၤ သဲဇှံ သဲညၴး ကှၲုး နှဲၤ တှဲၤအီၤသိူအီၤသူး အၤသဲး ယၴးတၲၤစၲၤ အၤရီၤအၤကူး။
\v 20 တှဲၤရီၤတှဲၤကူး ဒၲ နှဲၤ ဒၲၤညး ယၴးနၲုၤ, အၤခိအၤခၴူၤ နူၤစဴ ဒၲ ပှဲၤညၴး ရဴ အၤငှိလၤဆ ဟူး ဖၳတၴးနၲုၤ ပှဲၤ သဲဇှံ သဲညၴးကှၲုး,” အၤ ဟၴ လၳး ဖၳနၲုၤ။
\v 21 (မှၴၤတၴးဟၴရဴ, အၤသၴၤဖၳ န ထၴူးရှၲုၤကှၴကျဴးဖၳ ဒၲ အၤ အိၤ လၤဟူး ဘီနၲုၤ ပွှိး꤮ ပြှဲၤနၲုၤ, ဒး တှဲၤရီၤတှဲၤကူး အိၤလှၲုးထူၤသဲး ခိခၴူၤ ဟဴ တၲၤစၲၤစၲၤ ဟဴ ဟၴနၲုၤမၤ, အၤ သဲဇှံ ဒၲၤညး လၤဟူး, အၤ သဲဇှံ နှီဒး ရဴ အၤ မှၴၤလှဴးကူးဒၴး လှဴး အၤ တှဲၤဆၲုတှဲၤခဲး န တှဲၤယၴးတၤဟၴၤ အၤရီၤအၤကူး ပြဲ။)
\p
\v 22 ခၳးပဴလၳ အီၤထဴၤ ဒၲ ကၤယး ထွှိး ခၳၤကျဴခၳၤကျူး တၤဟၴၤ လှၴအိၤကၳ လၳး ဘီ အၤရီၤယိၤပၤကၳ ခိးလိးခၳၤ အၤညၴးဟူး ယၴးနၲုၤ ရဴ အၤ ဟၴ န, “ဗှီးအၤသၴၤဖၳ လှဴးပျီး သီး꤮, ဘီတၴး တၲၤစၲၤဘဲၤဘဲၤ, ဗး မူထၴူၤ န သီး ဒူၤဒၳၤဇှံညှ နူၤစဴ စဴမၤရူၤ ဗှး꤮။
\v 23 မှၴၤတၴးဟၴရဴ, ဘီ ဗး စၲုလၴး ဒၲ သီး ဗှီးကၳး အၤခဲး ရဴ ဗး မူ သီး တှဲၤစဴဘၳၤစဴဘဲး အၤခးလှၴ တၤဟၴၤ အၤခဲးနၲုၤ, ဗး မူထၴူၤ တှဲၤလၳးတူး ခးလှၴ တၲၤဖိၤ ဒၲ အၳး ရးအိၤ လၳး န, ‘စဴမၤရူၤ ဒၲ အၳး သဲညၴး အဲၤ တိၤ တၲၤပြှဲၤ အၤညၴး’ ဖၳနၲုၤ။ ဖၳနၲုၤ အၤခၳၤအၤခၴူး, စဴမၤရူၤ ဒၲ သီး သဲညၴး လၳး တိၤ ရဴ သီး စဴဘၳၤစဴဘဲးထူၤ နှီဒၴူ အဲၤ ယၴးတၲၤပြှဲၤနၲုၤ, ဗး ကှံ ဟၴဆိၤဒၲၤညး ပှၴ သီး န အဲၤ အၤရီၤအၤကူး ခိးညှ။
\p
\v 24 “စဴမၤရူၤ ဒၲ အၤ ဘူလှူၤတၴးလှူၤ တၤမှဴ, ဆဲၤ, လဲး, ဟၴၤခၳၤ န တှဲၤပွှိး꤮ တၲၤစၲၤ ယၴးတၲၤပြှဲၤ နၲုၤမၤ မှဴခၳၤ န ဟၴၤခၳၤ အၤ ဘူၤစဲၤ ဟဴ။ ရဴ တှဲၤလၳးတူးဟိး ဒၲ ကၤယး မှၴၤ အဲၤ န အၤတၤခၳၤ တၤဟၴၤနၲုၤ, စဴမၤရူၤ အိၤ ဘီနၲုၤတၤဟၴၤ အၤကၳး တိၤ။
\v 25 ဖၳနၲုၤ အၤခၳၤအၤခၴူး ပြှဲၤလှၳၤကၤယး ကှံ မှၴၤစွှိမှၴၤကိး စဴမၤရူၤ အၤညၴးနၲုၤ အၤ လိၤ နှ တၲၤစၲၤ꤮ တိၤ, မှၴၤတၴးဟၴရဴ, အၤနှၴဘူၤစဲၤ နှီဒံၤ ယၴးနၲုၤ, အၤ ဒၴူ အၳး ပွှိး꤮ တၲၤပြှဲၤ သဲထွှိးပြှဲၤ န တှဲၤသဲနှၲုးသဲထၴၤ န တှဲၤ ဒၲ အၤရှၲုၤတၤဟၴၤ ပွှိး꤮ တၲၤစၲၤ စဴ။
\v 26 စဴမၤရူၤ ဘူလှူၤ ပြဲ ကၤယး တၲၤပြှဲၤ ပြဲ ရဴ အၤ နဴးအိၤထွှိးထူၤ ပြှဲၤလှၳၤဟၴၤခၳၤဖၳ ပွှိးမၴူးပွှိးစၲၤ ရဴ အၤ နဴးအိၤလှဴး အၳး ဒၲ ဟၴၤခၳၤဆီးဘၤ အၤကၳး။ အၤနှၴဘူၤစဲၤ နှီဒံၤ တၤရီၤတၤရူး အိၤနှၴၤ တှးတှၴၤ တှဲၤဆၲုတှဲၤခဲး န တှဲၤခးလှၴခးဘူၤ ဒၲ ပြှဲၤလှၳၤဟၴၤခၳၤဖၳ ကှံအိၤကှံဆဴ အၤညၴး။
\v 27 သူဖၳ ပြှဲၤလှၳၤကၤယး ကှံ မူပှၳး လၳး ပှး ရဴ တၤရူမၤ အၤ ကှံ မူထၴူၤ လၳး ပှး ကိးလၴၤ အၤ တၤနှၴၤ ရဴ အၤ ဘူလှူၤဟဴ အဲၤသီး။ ကီၤ ဟၴကျူစဴ မၤ စဴမၤရူၤ အိၤဖံၤညၴပြဲ န ပှဲၤ ပြဲ။
\v 28 ဖၳ ကၤယး တၲၤပြှဲၤ ဟၴထၲုးဟဴ န, ‘ဒၲ စဴမၤရူၤ အၤခၳၤအၤခၴူးရဴ ပှဲၤ အိၤထွှိးပြှဲၤဘဲ, ရဴ ပှဲၤ ကှၳကှရှၳရှူၤဘဲ,’ အၤ ဟၴ ဖၳနၲုၤ။ ဖၳ သီး ပြှဲၤရးငှိအီၤရိး တၤဟၴၤ ဟၴကူး နၲုၤ, ‘ပှဲၤ မၤ အၤဖၳအၤလှၴူၤ တၤဟၴၤ,’ အၤ ရးကူး ဖၳနၲုၤ။
\p
\v 29 “ဖၳ ပှဲၤ ထွှိးဟဴ စဴမၤရူၤ အၤဖၳအၤလှၴူၤ တၤဟၴၤနၲုၤ, စဴမၤရူၤ မၤ အၤသူန ရံး, ထဲး, မှတိၤရဴ လှဴ တၤဟၴၤ ပှဲၤ တိးကဴၤ တၤနှၴၤနှီ ဖၳနၲုၤတိၤ, စဴမၤရူၤ မၤ ပြှဲၤအီၤဆဴ ဘူစှူဟီၤ တၤဟၴၤ, ပြှဲၤ ထွှိး တၤခၳၤစှူဒဲၤ တၤဟၴၤ ဘူ ထွှိးထူၤ စှူ အဲၤ ဖၳ ပြှဲၤဇှိၤ နၲုၤတၤဟၴၤ မှတိၤ။
\v 30 ဘီ အၳး သဲညၴး ဟီ စဴမၤရူၤ တိၤ အၤခဲးနၲုၤ, အၤ မူ ဘဲခၳၤတှးဖှၲုၤကူး ပြှဲၤလှၳၤကၤယး အၤတှဲၤသံ ဖၳနၲုၤ တၲၤစၲၤ ပြဲ။ မၤနရဴ ခိးညှယၴးနၲုၤ, အၤ ဟၴတှးဟဴ အၤငှိ န ကၤယး ပွှိး꤮ တၲၤပြှဲၤ ဒၲ အၤ အိၤ ဒၲ ခးလှၴ ဘီတၴး꤮ တၲၤဖိၤဘဲၤဘဲၤ အၤ တိးဘဲၤ ပှူယဲလှူၤကှၤ လၤဟူး အၤသဲပျဴၤ ရဴ အၤ တိးဘဲၤ တၤရီ ကှၤခၴူးတိး ခၴူးသူ ဒၲ စဴမၤရူၤ အၤ အိၤ ပွှိး꤮ တၲၤပြှဲၤ အၤ ဟၴထၲုး ဖၳနၲုၤ ဟဴ။
\v 31 မှၴၤတၴးဟၴရဴ, အၤ ဘၴၤကျှဴၤဘၴၤမၤ ထၲုးဟဴ မှဴညၴးမှဴသဲး ဒၲ အၤ ကှံ စီၤရူၤ စဴစဴတှၴၤတှၴၤ လှဴး စဴ ဟၴၤခၳၤဆီးဘၤ ပှး။ စဴမၤရူၤ နွိထူၤ ထၲုးဟဴ ပြှဲၤစီၤရူၤတှဲၤ တၲၤပြှဲၤ ဟဴ။ ရဴ အၤ ဒၴူလှၲုး ပှၴ ထၲုးဟဴ အၳးပွှိး꤮ တၲၤပြှဲၤ န အၤ တှဲၤခူသဲ ဟဴ။ ရဴ အၤ တှဲၤခူသဲယၴး အၤရီၤအၤကူး မၤ မှဟဴ အၤ မှၴၤအီၤထဴၤ ထွှိးပြှဲၤ ကှၤခၴူး ခၴူးသူ ကၤယး နၲုၤတၲၤပြှဲၤ ဒၲ တှဲၤသၴူး ယၴးနၲုၤဟဴ။”
\p
\v 32 ဘီ အဲၤသီး နှီဟၲုး ခၳးပဴလၳ ဟၴဆိၤဒၲၤညး ပှၴ အဲၤသီး န တှဲၤသၴူး အီၤထဴၤကှၤခၴူး အၤရီၤအၤကူးယၴး အၤခဲးနၲုၤ, တၤဟၴၤဟၴၤ ရဴ အၤ ညှၴးကြှၲုး လၳး, တၤဟၴၤဟၴၤ ကၴၤရဴ အၤ ဟၴ န, “ပှဲၤ သဲဇှံ နှီဟၲုး ခၴူးသူပှိ နှဲၤ ဟၴ ပှၴ ပှဲၤ တှဲၤရီၤတှဲၤကူး ယၴးနၲုၤ။”
\v 33 ယၴးတၲၤဖှၲုရဴ ခၳးပဴလၳ ထၴၤစၲု တၤဖးကူး။
\v 34 ကၤယး တၤဟၴၤဟၴၤနၲုၤ အၤ သဲပျဴၤအိၤ လၳး ရဴ အၤ ဘဴသိူ န လၳး ရဴ အၤ ဇှံကှၤညှကှၤ ကှၲုး တှဲၤ။ ပြှဲၤ ဒၲ အၤ ဇှံကှၤညှကှၤတှဲၤ တၤဟၴၤ အၤကျဲးနၲုၤ, အၤမွှီၤ န ခၳးဒီၤယဴၤနၳစီၤအိၤ အိၤတၲၤပြှဲၤ။ အဲၤ မၤ ကၤယး တၲၤပြှဲၤ ဒၲ အၤ အိၤတှၲကှၲုး ဒၲ အၤရီၤယိၤပၤကၳ ကၤယး ထွှိး ခၳၤကျဴခၳၤကျူး အၤပျဴအၤမှၳၤ တၤဟၴၤ အၤကျဲး တၲၤပြှဲၤ။ ထၲုး န ပြှဲၤမဴၤ ဒၲ အၤမွှီၤ န မဴၤဒၤမၤရီ န ကၤယး ဒၲ အၤရှၲုၤ တၤဟၴၤ ဇှံအၴၤညှအၴၤကှၤ ကှၲုး တှဲၤ။
\c 18
\s1 ဒၲ ဗှီးကၤရီၤသၳၤ အၤကၳး
\p
\v 1 တှဲၤထွှိးထူၤ ထၲုး ဖၳယၴး ရဴ, ခၳးပဴလၳ အိၤ ဘီ ဗှီးအၤသၴၤ နၲုၤ ရဴ အၤ ထၴၤစၲု ဒၲ ဗှီးကၤရီၤသၳၤ။
\v 2 ရဴ အၤ စၲု မူထၴူၤ တှးဆံၤ န ယၳဒၤဖၳ တၲၤပြှဲၤ ဒၲ အၤမွှီၤ န ဖဲးအၤကၳလ ယၴး ဘီနၲုၤ တၲၤဖိၤ။ ဖဲးအၤကၳလ ယၴးနၲုၤ, အၤ အိၤ ပၤစှဲလှူၤ ဒၲ ဗှီးပဴၤတၳ ရဴ အဲၤ န အၤမၴး မှၲုဖြီၤစီလၤ ဟူးတှၲုသဲး လၤဟူး မိပးပြဲ ဘီနၲုၤ ပြဲ။ ခွီဒၳၤ ခၳးကျဴးဒီ ဟၴတှး အၤငှိ န လှဴး꤮ ယၳဒၤဖၳ တၤဟၴၤနၲုၤ, ဘဲၤ ထၴၤစၲုကူး လှဴးပျီး ဘီ ဗှီးရှိမၴၤ အၤကၳးယၴး။ ဒၲ ခွီ ဟၴတှး အၤငှိ ဖၳယၴး အၤခၳၤအၤခၴူးရဴ ဖဲးအၤကၳလ ယၴး န အၤမၴး မှၲုဖြီၤစီလၤ ထၴၤစၲုကူး ဒၲ အီၤတၤလီၤ ကှၴကၳး ရဴ ဟူးတှၲု လၤဟူး ဘီယၴး ပြဲ။ ရဴ ခၳးပဴလၳ စၲု မူထၴူၤ တှးဆံၤ န အဲၤသီး။
\v 3 ရဴ ခၳးပဴလၳ အိၤကှၲုး န အဲၤသီး ဘီနၲုၤ။ ရဴ အၤ မှၴၤရှိကှၲုး တှဲၤ န အဲၤသီး, မှၴၤတၴးဟၴရဴ ခၳးပဴလၳနၲုၤ အၤ ဘှၲုၤအၴၤနှီ ပြဲ အၤ သဲထွှိးပြှဲၤ န အၤ မှၴၤ လှၴသံၤအီၤကှဲး သူန မၴး န ဗှဲၤ သဲနၴူးယၴး မှၴၤယၴးနၲုၤ ပြဲ။
\v 4 ယၳဒၤဖၳ မှဴညၴးဒှၲုၤ ပွှိး꤮ ဖှၲုဖှၲု꤮ နၲုၤ, ခၳးပဴလၳ ဒၲၤညးကြၴကြှူ အၳး ဘီ တှဲၤစဴဘဲးဟိး အၤကၳးနၲုၤ။ သူဖၳ ယၳဒၤဖၳ န ကြီဖၳ နၴူးမှၳၤလှဴး ကှံ ဇှံကှၤညှကှၤ ကှၲုး ယၴၤဆၳူ အၤညၴးနၲုၤ, ခၳးပဴလၳ အယစံ ဟၴဘဲၤ စွီၤနှီထဴနှီ အဲၤသီး သဲပျဴၤ။
\p
\v 5 ဘီ ခၳးစီလၤ န ခၳးတီၤမၤသၴၤ အိၤ ဒၲ မဲၤစီၤဒိနီၤယၤကှၴ ထၴၤစၲု ရဴ အၤ ဟူးတှၲု ဒၲ ခၳးပဴလၳ အိၤ အၤခဲးနၲုၤ, ခၳးပဴလၳ ဒၴူလှူၤ လှဴးပျီး အၤ တှဲၤဆၲုတှဲၤခဲး ဒၲ အၤ ကှံ ဟၴဆိၤဒၲၤညး ပှၴ အၳး န တှဲၤသဲကြှံးမီၤလၤ အၤရီၤအၤကူး။ ရဴ အၤ ခူအၤသဲ ရဴ အၤ ဟၴဆိၤဒၲၤညး လှၲုး ပှၴ ယၳဒၤဖၳ တၤဟၴၤ န ယၴၤဆၳူ မၤ ခြီ, အဲၤ မၤ ပြှဲၤ ဒၲ စဴမၤရူၤ နွိထူၤ လၳး န ဒၲ အၤ ကှံ မှၴၤဆီးပျဲကှၤ ပြှဲၤလှၳၤကၤယး နၲုၤတၲၤပြှဲၤ ဟဴ, အၤ ဟၴ ဖၳနၲုၤ ဒၲ အၳး ပွှိး꤮ တၲၤပြှဲၤ အၤ မဲၤသဲၤညၴး။
\v 6 မၤနရဴ ယၳဒၤဖၳ တၤဟၴၤ ထၴဆံၤ ပၤစှၴူအီၤဆၴူ ခၳးပဴလၳ အၤခၳၤအၤခၴူး, ခၳးပဴလၳ ထဴရှၲု တှးကူး ဟၴၤမံၤ ဒၲ အၤ ဟၴူၤစှၤလှိၤ။ အၤ ထဴရှၲု တှးကူး ဟၴၤမံၤ ဖၳယၴးနၲုၤမၤ အၤ ဒၴူလှၲုးဟဴ တှဲၤမတှဲၤဒူး တၲၤစၲၤ ဒၲ အၳး ထၴဆံၤ အဲၤသီး ဖၳနၲုၤ။ ထၲုးရဴ အၤ ဟၴဆံၤ အဲၤသီး န, “သီး ကီၤ တှၲုဒၲ တှဲၤပၴူတှဲၤကူး ဟၴနၲုၤမၤ သီးနသီး နှီဒံၤဟဴ။ တှဲၤသံတှဲၤပျ အိၤပှး ဒၲ ဗးလှိၤ တိၤ ဟဴ။ စထူၤ ခိးညှယၴး တှးပျၴၤဟူး နၲုၤ, ဗး ကှံ စၲု ဟၴဆိၤဒၲၤညး ပှၴဒံၤဟဴ ဒၲ ယၳဒၤဖၳ မှတိၤ တၤဟၴၤ အၤကျဲးဟဴ။”
\p
\v 7 ဖၳနၲုၤ အၤခၳၤအၤခၴူး, အၤ ထၴၤစၲုကူး အဲၤသီး ခးလှၴ ရဴ အၤ စၲု အိၤကှၲုး ဒၲ ယၳဒၤဖၳ မှတိၤ ဒၲ အၤမွှီၤ န ခၳးတီတီၤယၲၤ စူဲစၲၤထၲၤ ဟၴ ယၴးနၲုၤ တၲၤပြှဲၤ အၤဟီၤ, ရဴ အၤဟီၤ အိၤ ဘီ တှဲၤစဴဘဲးဟိး ခးဆၴူနၲုၤ။ အဲၤ မၤ ကၤယး ဒၲ အၤ စဴဘၳၤစဴဘဲးထူၤ စဴမၤရူၤ တၲၤပြှဲၤ။
\v 8 ခၳးခြီစၤပၳ မၤ ကၤယး ထွှိး တှဲၤစဴဘဲးဟိး အၤခၳၤကျဴ ဘီနၲုၤ တၲၤပြှဲၤ။ အဲၤ န လှဴး꤮ ကၤယး ဒၲ အၤ ဟူးအိၤလး ကှၲုး လၳး ဘီ အၤဟီၤ နၲုၤတၤဟၴၤ ဇှံကှၤညှကှၤ လှဴးပျီး ဘူၤစဲၤ ရဴ ကၤယး အၤရှၲုၤ ဒၲ အၤ အိၤ ဒၲ ဗှီးကၤရီၤသၳၤ အၤကၳး ဒၲ အၤ နှီဟၲုး တှဲၤသဲကြှံးမီၤလၤ တၤဟၴၤနၲုၤ, အၤ ဇှံကှၤညှကှၤ ကှၲုး ရဴ အၤ ပျွိးကှၤ ကှၲုး လၤဟူး အၤနှၴ န ထၴူး။
\p
\v 9 တၲၤသဲးနၲုၤ, ခၳးပဴလၳ မူထၴူၤ တှဲၤမူလွိ တၲၤစၲၤ ရဴ ဘူၤစဲၤ ဟၴဘဲၤ လၳး န, “သဲအီၤဆၴး တဲးမှၴ! အိၤကှၲုကူး တဲး နှဲၤ တှဲၤဟၴဘဲၤ တဲးမှၴ! အိၤသၲုၤတၤကြံ တဲးမှၴ!
\v 10 မှၴၤတၴးဟၴရဴ ဗး အိၤကှၲုးဒံၤ န နှဲၤ, ရဴ အၳး မှၴၤပှူမှၴၤဆဲး စှူ နှ နှဲၤ တၲၤပြှဲၤ꤮ တိၤ, မှၴၤတၴးဟၴရဴ ကၤယး အိၤဘီ ဗှီးယၴး တၲၤဗှီး အၤကၳး နၲုၤတၤဟၴၤမၤ ပြှဲၤ ဒၲ အၤ ဇှံအၴၤညှအၴၤ ဗး နၲုၤမၤ အၤ အိၤရှိအိၤအဲ လးဟဴ။”
\v 11 ဖၳနၲုၤရဴ ခၳးပဴလၳ အိၤဘီ ဗှီးကၤရီၤသၳၤ နၲုၤ တၲၤနၤ န လဲးသၲုးသိူ ရဴ အၤ အီၤသိူအီၤသူး ပှၴ ကၤယး ဘဲမှၳၤ တၤဟၴၤ န စဴမၤရူၤ အၤလှးအၤငှိ။
\p
\v 12 ဘီ ခၳးကလီၤယိၤ ထွှိး ရှိမၴၤ ခွီဒၳၤ ဒၲ အၤခၴၤယၤကှၴ အၤခဲးနၲုၤ, ယၳဒၤဖၳ တၤဟၴၤ အဲပျဴ နှီဒၴူ လှဴး လၳး ရဴ အၤ စၲုပှံ လၤဟူး ခၳးပဴလၳ ရဴ အၤ သၳးစၲု လၳး ဒၲ လှၴစီၤရူၤ ခးလှၴ။
\v 13 အဲၤသီး ဟၴ န, “ကၤယး ယၴးတၲၤပြှဲၤမၤ, ကၤယး လၴး အီၤလဴးအီၤလူ လှဴး ကၤယး ဘဲမှၳၤ။ ရဴ အၤ နဴးစဴဘဲးထူၤ အၳး န စဴမၤရူၤ ဒၲ အၤ ခိ န တှဲၤသိူတှဲၤသူၤ နၲုၤတၤဟၴၤ။”
\p
\v 14 ဘီ ခၳးပဴလၳ ကှံရှၴ ဟၴဘဲၤထၴၤ အၤခဲးနၲုၤ, ခွီဒၳၤ ကလီၤယိၤ ဟၴ ယၳဒၤဖၳ သီးတၤဟၴၤ န, “ယၳဒၤဖၳ သီး꤮, တှဲၤရီၤတှဲၤကူး ယၴးနၲုၤ အၤ ကီၤ မှနူးဟဴ တှဲၤ ဒၲ အၤ တၤလွိတၤလှၴူၤ စဴ ထၴူးကှၴ အၤ တှဲၤသိူတှဲၤသူၤ တၤဟၴၤ စဴဘဲၤဘဲၤ, ဗး တိးဘဲၤ သဲပျဴၤထၳး နှီဒး ဒံၤ သီး တှဲၤဒူၤလှၲုးထူၤ ယၴးတၤဟၴၤ။
\v 15 မၤနရဴ တှဲၤရီၤတှဲၤကူး ယၴးနၲုၤမၤ အၤ မှပြဲ တှဲၤဟၴဘဲၤ ကြၴကြှူ လၳး ငှိ တၤဟၴၤ န မွှီၤ တၤဟၴၤ, န သီး ယၳဒၤဖၳ တှဲၤသိူတှဲၤသူၤ နှီဒံၤ တၤဟၴၤ ပြဲ အၤခၳၤအၤခၴူး, သီး တိးဘဲၤ စီၤရူၤ နှီဒၴူဒံၤ သီးတှဲၤ ပြဲ။ ဗး မၤ ကၤယး ဒၲ အၤ ထွှိး ပှၴ အၳး ပြှဲၤစီၤရူၤ တှဲၤရီၤတှဲၤကူး ဖၳယၴးနၲုၤ တၤဟၴၤ အၤညၴးနၲုၤ မှတိၤ။”
\v 16 ရဴ အၤ ဗှဲထၴၤကူး ယၳဒၤဖၳ တၤဟၴၤ ဒၲ လှၴစီၤရူၤ ခးလှၴ ယၴးနၲုၤ အၤကျဴး။
\v 17 ထၲုးရဴ အဲၤသီး ပွှိး꤮ တၲၤပြှဲၤ ပှံမၤ တှဲၤစဴဘဲးဟိး ခၳၤကျဴ ခၳးစိၤစၤသၴၤ ယၴး, ရဴ အၤ မှံး လၳး ဒၲ လှၴစီၤရူၤ အၤခးလှၴ ယၴးနၲုၤ အၤညၴးဟူး စဴ တၤဒၲၤရဴ ခွီဒၳၤ ကလီၤယိၤ ဟၴတှးတှံး မှၴၤတှးတှံး အဲၤသီး တၲၤစၲၤ꤮ တိၤ။
\s1 ခၳးပဴလၳ ကှၤခၴူး ခၴူးသူ ဒၲ ဗှီးအၤတီၤအဴၤ
\p
\v 18 ခၳးပဴလၳ အိၤပျၴၤဟူး မှဴညၴးမှဴသဲး ညှၴးကၳ꤮ လး ပှိ ဘီ ဗှီးကၤရီၤသၳၤ အၤကၳးနၲုၤ, ထၲုးရဴ အၤ ထၴၤစၲုကူး ပြှဲၤဇှံအၴၤတှဲၤဖၳ ဘီနၲုၤ တၤဟၴၤ အၤလှၴ။ အၤ ဆီၤဒူနှီ သဴၤကျၴူးဒၳၤ ရဴ အၤ ထၴၤစၲု ဒၲ စၳၤရီကှၴ။ ရဴ အၤ ထၴၤစၲု တှၲန မှၲုဖြီၤစီလၤ န ဖဲးအၤကၳလ။ ဘီ အၤ ထူၤ ဆီၤဒူ တူၤဟီ သဴၤကျၴူးဒၳၤ တိၤ နၲုၤ, အၤ ဘူး လှူၤနှီ အၤနှၴ ဒၲ စဴမၤရူၤ အၤ မဲၤသဲၤညၴး ဘီ ဗှီးကၴၤကၤရၴ အၤကၳးနၲုၤ ရဴ အၤ အီၤစီးကူး အၤခၳၤလှၲုၤ။
\v 19 အဲၤသီး စၲုတှၲု ဒၲ ဗှီးအၴဖၴစၳၤ ရဴ အၤ ဘၴၤကူး မှၲုဖြီၤစီလၤ န ဖဲးအၤကၳလ ဘီနၲုၤ။ အၤ စၲုနှၲုး ဒၲ တှဲၤစဴဘဲးဟိးကၳး ရဴ အၤ စၲု ဟၴဘဲၤဒၲၤညး ကြၴကြှူ န ယၳဒၤဖၳ တၤဟၴၤ။
\v 20 ယၳဒၤဖၳ တၤဟၴၤ ကွီးသဲဇှဴၤ လၳး န အၤ ကှံ အိၤညှၴး ပှၴကှၲုးပှိ အဲၤသီး ဘီနၲုၤ တၤဒၲၤရဴ အၤ စှၳးတိၤ။
\v 21 မၤနရဴ ဘီ အၤ ထၴၤစၲု ဟဴ အၤခဲးနၲုၤ, အၤ ဟၴကူး အဲၤသီး န, “အၤ ကီၤ တိး စဴမၤရူၤ အၤသဲပျဴၤ ဟၴရဴ ဗး ကှၤခၴူး ကှၲုး ခၴူးသူ ဒၲ သီးအိၤ ပှး။” အၤ ဟၴ ထၲုးရဴ အၤ ထူၤ ဆီၤဒူ သဴၤကျၴူးဒၳၤ ဘီ ဗှီးအၴဖၴစၳၤ အၤကၳးနၲုၤ ရဴ အၤ ထၴၤစၲုကူး။
\v 22 ဘီ အၤ စၲုတှၲု ဒၲ ဗှီးကဲစၤရီ အၤခဲးနၲုၤ, အၤ ထူၤ ဒၲ ဗှီးယၤရၳဆူၤလၴၤ ရဴ အၤ ထူၤ ဟၴမှိၤဟၴရူကူး ပြှဲၤဇှံအၴၤတှဲၤ ပျဴမှၳၤဖၳ ဘီနၲုၤ တၤဟၴၤ, ရဴ အၤ လှူၤ ဒၲ ဗှီးအၤတီၤအဴၤ။
\p
\v 23 အၤ လှူၤ အိၤ ဘီနၲုၤ တၤပျှၲၤတၤပျူဖၳ ရဴ အၤ ထၴၤစၲုကူး ခၴူး။ အၤ စၲုလၴး ဘီ ကၤလၤတီကှၴ န ဖြၳကီ ကှၴကၳးနၲုၤ တၲၤဖိၤ ထၲုး တၲၤဖိၤ။ ထၲုးရဴ အၤ စၲု ဒၴူဆိူၤဒၴူဆဴးထူၤ ပှၴ ပြှဲၤဇှံအၴၤတှဲၤဖၳ အိၤ ဘီနၲုၤ တၤဟၴၤ အၤဟဲးအၤရၴၤ။
\s1 ခၳးအၤပဴလိၤ မှၴၤတှဲၤ ဒၲ ဗှီးအၴဖၴစၳၤ အၤကၳး န ဗှီးကၤရီၤသၳၤ အၤကၳး
\p
\v 24 ယၳဒၤဖၳ ဒၲ အၤမွှီၤ န ခၳးအၤပဴလိၤ အိၤတၲၤပြှဲၤ။ အၤ အိၤပၤစှဲလှူၤ ဒၲ ဗှီးအၤလဲစၤဒြီယၤ, ရဴ အၤ ဟူး ဒၲ ဗှီးအၴဖၴစၳၤ။ အဲၤ မၤ ကၤယး ဟၴဘဲၤစှူဟၴဘဲၤဒဲၤ လး တၲၤပြှဲၤ။ ထၲုးတိၤ လီၤစးဆဲး အၤ တှဲၤရးမရးဒူး တၤဟၴၤ꤮ မၤ အၤ သဲညၴးပျိးပျံ လှဴး စဴ။
\v 25 အၳး အီၤသိူအီၤသူးနဴ ထၲုးဟဴ အဲၤ န ဘူၤစဲၤ အၤကျူအၤကျိး တၤဟၴၤ ဟဴ။ ထၲုးရဴ အၤ သဲပျဴၤဆိူၤ ဒၲၤညးပှၴ နူၤစဴ အၳး, ထၲုးရဴ အၤ အီၤသိူအီၤသူး တှးတှၴၤ ပှၴ နူၤစဴ အၳး န ယၴၤဆၳူ အၤရီၤအၤကူး တၤဟၴၤ။ မၤနရဴ အၤ သဲညၴး ပြဲတံ ခၳးယိးဟၤ အၤ တှဲၤပျွိးထၴူး အၤရီၤအၤကူး တၲၤစၲၤတၲုး ပြဲ။
\v 26 အၤ စထူၤ ဟၴဘဲၤခံးဟး ဒၲ တှဲၤစဴဘဲးဟိး အၤကၳး။ ဘီ မှၲုဖြီၤစီလၤ န ဖဲးအၤကၳလ နှီဟၲုး အၤ တှဲၤဟၴဘဲၤ အၤခဲးနၲုၤ, အၤ အဲကှၤ လၳး ဒၲ အၤဟီၤ။ သူဖၳ အဲၤ ကှံ သဲညၴးဟူး တှးတှၴၤ ကျဴးလၲပှိ န အၤ ခးလှၴလှၴူၤ ယၴးနၲုၤရဴ, မှၲုဖြီၤစီလၤ န ဖဲးအၤကၳလ ဟၴလှၲုး ပှၴ ပှိ လၳး န စဴမၤရူၤ အၤကျူအၤကျိး တၤဟၴၤ။
\p
\v 27 ဘီ ခၳးအၤပဴလိၤ သဲဇှံ စၲု ဒၲ အၤခၴၤယၤကှၴ အၤခဲးနၲုၤ, ပြှဲၤဇှံအၴၤတှဲၤဖၳ ဘီ ဗှီးအၴဖၴစၳၤ နၲုၤတၤဟၴၤ မှၴၤစွှိ ပှၴ လၳး န အဲၤသီး အၤတှဲၤရးလီၤ ဒၲ အၤ ဒၴူဆိူၤဒၴူဆဴးထူၤ ပြှဲၤဇှံအၴၤတှဲၤဖၳ ဒၲ အၤ အိၤ ဒၲ အၤခၴၤယၤ ကှၴကၳး နၲုၤတၤဟၴၤ။ အၤ ရးစၲုနှီ ပှၴ အဲၤသီး လီၤ ဖၳယၴး မှၴၤတၴးဟၴရဴ သူဖၳ အၳး ကှံ အဲမှိၤဆံၤရူ ခၳးအၤပဴလိၤ အၤညၴးနၲုၤ ပြဲ။ အၤ စၲုတှၲု ဘီနၲုၤ ရဴ အၤ ထွှိးဘွီထွှိးတၤရၴူး ပှၴနူၤစဴ ကၤယး ဒၲ အၤ ထွှိးကှၤဟဴ ပြှဲၤဇှံအၴၤတှဲၤဖၳ ဒၲ စဴမၤရူၤ အၤဘွီအၤတၤရၴူး အၤခၳၤအၤခၴူး ပြဲ နၲုၤတၤဟၴၤ အၤညၴး စဴ။
\v 28 မှၴၤတၴးဟၴရဴ, အၤ တှဲၤဟၴဘဲၤဒၲၤညး ကြၴကြှူ အၳး တၤဟၴၤနၲုၤ အၤ အိၤန တှဲၤပြှိၤပြှူးဆိူၤဆဴး, ထၲုးတိၤ အၤ ဇှၳးလှၲုးဘဲ ပှၴ အၳး လီၤစးဆဲး ခူအၤသဲ တၤဟၴၤ န ယၴၤဆၳူ မၤ ခြီ, ထၲုးတိၤ ယၴၤဆၳူ မၤ ပြှဲၤ ဒၲ စဴမၤရူၤ နွိထူၤ လၳး န အၤ ကှံ မှၴၤဆီးပျဲကှၤ ပြှဲၤလှၳၤကၤယး အၤခၳၤအၤခၴူး, အၤ ကြၴ ပၴကူး လှဴး ယၳဒၤဖၳ တၤဟၴၤ ဒၲ ကၤယး တၲၤပျၳၤတၲၤဖဲၤ အၤ မဲၤသဲၤညၴး။
\c 19
\s1 ခၳးပဴလၳ စၲု ဒၲ ဗှီးအၴဖၴစၳၤ
\p
\v 1 ဘီ ခၳးအၤပဴလိၤ အိၤဘီ ဗှီးကၤရီၤသၳၤ အၤကၳး အၤခဲးနၲုၤ, ခၳးပဴလၳ စၲုတၤလွိကူး ကၤလၤတီကှၴ န ပီၤစီၤဒီယၤကှၴ, ရဴ အၤ စၲုတှၲု ဒၲ ဗှီးအၴဖၴစၳၤ အၤကၳး။ အၤ မူထၴူၤ န ပြှဲၤဇှံအၴၤတှဲၤဖၳ တၤဟၴၤ ဘီ ဗှီးအၴဖၴစၳၤ အၤကၳးနၲုၤ။
\v 2 ရဴ အၤ ဆၳၤဒူး အဲၤသီး န, “ဘီ သီး ဇှံအၴၤညှအၴၤတှဲၤ အၤခဲးနၲုၤ, သီး နှီဘဲၤ ထၲုးကှၲုးဟဴ သဲစးဆဲး ဘူၤစဲၤ ဟဲး?”
\p ရဴ အဲၤသီး ဟၴဆံၤ လၳး န, “ပှဲၤ နှီဘဲၤ နဴကှၲုး ဟီတိၤ။ ထၲုးရဴ သဲစးဆဲး ဘူၤစဲၤ အိၤ ဟၴနၲုး꤮, ပှဲၤ နှီဟၲုးနဴ ကှၲုး စဴ အၳး တၲၤဖှၲု꤮ တိၤ။”
\p
\v 3 ခၳးပဴလၳ ဆၳၤဒူး အဲၤသီး န, “ကီၤ မှၴၤဖၳနၲုၤရဴ သီး ပျွိးနဴ လၤဟူး ထၴူး ဖၳတၴး တၲၤစၲၤတၴး?”
\p ရဴ အဲၤသီး ဟၴဆံၤ လၳး န, “ပှဲၤ ပျွိးနဴ ပြဲ ခၳးယိးဟၤ ပျွိး ပှဲၤ နၲုၤ ပြဲ။”
\p
\v 4 ရဴ ခၳးပဴလၳ ဟၴ ပှၴ အဲၤသီး န, “ခၳးယိးဟၤ ပျွိး ပှၴ ကၤယး ဒၲ အၤ ပှူယဲဆူၤလှူၤ အၤသဲ နၲုၤတၤဟၴၤ အၤညၴး ပြဲ။ အၤ ဟၴ ကၤယး နၲုၤတၤဟၴၤ န ဇှံကှၤညှကှၤ ပြှဲၤ ဒၲ အၤ ကှံရှၴ ဟူး ဒၲခၴူး ယၴးနၲုၤ တၲၤပြှဲၤ နီ꤮, အဲၤ မၤ ယၴၤဆၳူ ဟဴ။”
\v 5 အဲၤသီး နှီဟၲုး အၤ ဟၴ ပှၴ အဲၤသီး ဖၳယၴး ရဴ, အဲၤသီး ပျွိး လၤဟူး အၤနှၴ န ထၴူး ဒၲ ဘူၤစဲၤ ယၴၤဆၳူ အၤမွှီၤ အၤကၳး။
\v 6 ဘီ ခၳးပဴလၳ ဘၴၤထူၤ အၤတၤခၳၤ ဒၲ အဲၤသီးလှိၤ အၤခဲး, သဲစးဆဲး ဘူၤစဲၤ ဟူးလှူၤ ဒၲ အဲၤသီးလှိၤ ရဴ ဒၲ သဲစးဆဲး ဘူၤစဲၤ အၤခၳၤအၤခၴူး အဲၤသီး ဟၴဘဲၤထၴၤငှိ ဒၲ အၤ ခိခၴူၤ တၤဟၴၤ ရဴ အၤ ဟၴဆိၤဒၲၤညး ပှၴ လၤဟူး အၳး န စဴမၤရူၤ အၤလှးအၤငှိ တၤဟၴၤ။
\v 7 လှဴး꤮ ပျီး နၲုၤမၤ အၤ အိၤ ဆၴူသဲနၴူး ပြဲ။
\p
\v 8 ခၳးပဴလၳ စၲုနှၲုး ဒၲ တှဲၤစဴဘဲးဟိးကၳး ရဴ အၤ ဟၴဘဲၤဒၲၤညး ခံးဟး န ကၤယး ဘဲမှၳၤ ဘီနၲုၤ သၲုးလဲး အၤကၳး။ ခၳးပဴလၳ ဟၴဘဲၤဒၲၤညး ကြၴကြှူ အဲၤသီး န, စဴမၤရူၤ အၤထၴူးကှၴ အၤရီၤအၤကူး ရဴ အၤ ထဴနှီစွီၤနှီ လး အဲၤသီး အၤသဲပျဴၤ။
\v 9 မၤနရဴ တၤဟၴၤဟၴၤနၲုၤ အၤ ခးလဲၤဒှၲုး ရဴ ဇှံအၴၤ ကှၲုးအၳး တိၤ။ ရဴ အၤ ပၤစှၴူအီၤဆၴူ လၤဟူး ဘူၤစဲၤ အၤကျူအၤကျိး ဒၲ အၳး ဒၴူလှၲုး ယၴးနၲုၤ ဒၲ ကၤယး တၲၤပျၳၤတၲၤဖဲၤ မဲၤသဲၤညၴး စဴ။ ဖၳနၲုၤ အၤခၳၤအၤခၴူး, ခၳးပဴလၳ ထၴၤစၲု တၤဖးကူး န အဲၤသီး။ ရဴ အၤ အဲနှီ အၤ ခိးပၤစှဲ တၤဟၴၤ ရဴ ပွှိးညၴးညၴး꤮ အဲၤ န အၤ ခိးပၤစှဲ တၤဟၴၤ စၲု ဟၴဘဲၤဒၲၤညး ရှိလၳး ဒၲ အၳး အဲ န သရ တၳၤရၲၤနၳစၲၤ လှၴအီၤသိူတှဲၤ ခးလှၴ နၲုၤတၲၤဖိၤ။
\v 10 ရဴ အၤ စၲု မှၴၤရှိကှၲုး တှဲၤ ဘီနၲုၤ နၴူးနၤ။ ဖၳနၲုၤရဴ လှဴး꤮ ယၳဒၤဖၳ န ယၳဒၤဖၳ မှတိၤ တၤဟၴၤ ဒၲ အၤ အိၤ ဒၲ အၤဆူကှၴကၳး တၤဟၴၤ နှီဟၲုးနဴ ကှၲုး ဘူၤစဲၤ အၤလှးအၤငှိ။
\s1 ဖဲးစၤကၴဗၤ အၤဖၳပြှဲၤခၳး တၤဟၴၤ ဗှဲထၴၤမူကှၲုး ခီးနၴခီးနဴး
\p
\v 11 စဴမၤရူၤ ဒၴူ ခၳးပဴလၳ ကှံ မှၴၤ တှဲၤတၤကျီခိခၴူၤ ဒၲ အၤဒၳၤအၤဇှး တၤဟၴၤ။
\v 12 ဖၳနၲုၤ အၤခၳၤအၤခၴူး, ခၳးပဴလၳ နဴးအၴၤ နှီဒၴူ အၤ ကၤထိးဖၳ တၤဟၴၤ န အၤ အီၤကှဲးဖၳ ဒၲ အၤ လှၴစဴးတှးတှံးဘီ ဒၲ ညၴး ဒၲ အၤ နဴးအၴၤနဴ နှီဒၴူ ထၲုးဟဴ တၤဟၴၤနၲုၤ, အၳး ကီၤ ဖၴူစၲု ဒၲ ကၤယးဆွီကၤယးဆဲး တၤဟၴၤ အၤ အိၤ, န ခီးနၴခီးနဴး မှၴၤဘဲၤ လၳး တၤဟၴၤ အၤ အိၤ ဟၴနၲုၤ, အၤ တှဲၤဆွီတှဲၤဆဲး ဆီးမှၴကူး စဴ။ ထၲုးရဴ ခီးနၴခီးနဴး တၤဟၴၤ ထၴၤကျူၤ တၤဖးကူး လှဴးပျီး စဴ။
\p
\v 13 ယၳဒၤဖၳ ဒၲ အၤ လၴးဗှဲထၴၤကူး ခီးနၴခီးနဴးနၲုၤ အၤ အိၤ တၤဟၴၤ။ အဲၤသီး ပှၳး ဗှဲထၴၤကူး ကှၲုး ခီးနၴခီးနဴး န ယၴၤဆၳူ အၤမွှီၤ။ အဲၤသီး ဟၴ ခီးနၴခီးနဴး တၤဟၴၤ န, “ယၴၤဆၳူ, ဒၲ ခၳးပဴလၳ ဟၴဆိၤဒၲၤညးနှီ လၳးမွှီၤ ယၴးတၲၤပြှဲၤ အၤကၳးနၲုၤ, ဗး နဴးထၴၤစၲုကူး သီး,” အၤ ဗှဲထၴၤ ကှၲုး ဖၳနၲုၤ။
\v 14 ယၳဒၤဖၳ ပြှဲၤလၳးတူး ခၳၤကျဴ ဒၲ အၤမွှီၤ န ဖဲးစၤကၴဗၤ ဟၴ ယၴးတၲၤပြှဲၤနၲုၤ, အၤ ဖၳပြှဲၤခၳး အိၤ သၲုးသိူတၲၤပြှဲၤ။ အၤဖၳ ယၴးတၤဟၴၤ နၲုၤမၤ အၤ ပှၳး ဗှဲထၴၤ လၤဟူး ခီးနၴခီးနဴး ဖၳနၲုၤ တၤဟၴၤဟဴ။
\v 15 မၤနရဴ ခီးနၴခီးနဴး ဟၴဆံၤ အဲၤသီး န, “ယၴၤဆၳူ မၤ ဗး သဲညၴး။ ခၳးပဴလၳ မၤ꤮ ဗး သဲညၴးညၴး။ မၤနရဴ ဗး သဲညၴး သီး တိၤ။ သီး မၤ အၳးပၴး?”
\v 16 ကၤယး ဒၲ ခီးနၴခီးနဴး မှၴၤဘဲၤ အဲၤ ယၴးတၲၤပြှဲၤနၲုၤ, အၤ ပှထူၤ ဒၲ အဲၤသီးလှိၤ ရဴ အၤ ဗံပၴကူး လှဴး အဲၤသီး။ ဖၳနၲုၤရဴ ခီးနၴ မှၴၤဘဲၤဆဲး အဲနူၤစဴ အဲၤသီး ရဴ အဲၤသီး ကျူၤထၴၤ ခးကျှိၤ လှဴး လၤဟူး ဒၲ ဟီၤတၤကျဴး။
\p
\v 17 လှဴး꤮ ယၳဒၤဖၳ န မၴူးစၲၤရှၲုၤ ကြီမၴူးစၲၤဖၳ ဒၲ အၤ အိၤ ဘီ ဗှီးအၴဖၴစၳၤ အၤကၳး နၲုၤတၤဟၴၤ နှီဟၲုး လှဴးပျီး တှဲၤမှၴၤထွှိးထူၤ အၤနှၴ ယၴးတၲၤစၲၤ။ ရဴ အဲၤသီး သဲအီၤဆၴး လှဴးပျီး စဴ ရဴ အဲၤသီး ဘၴၤဒၳၤဇှံညှ, ရဴ ထၳၤသဲထူၤနှီ လၤဟူး ဘူၤစဲၤ ယၴၤဆၳူ အၤမွှီၤ။
\v 18 ပြှဲၤဇှံအၴၤတှဲၤဖၳ တၤဟၴၤ ဟူးရှိဟူးအဲလး ဒၲ ခၳးပဴလၳ အိၤ ရဴ အဲၤသီး ဟူး အဴလှူၤနှၲုၤလှူၤ လၤဟူး ဒၲ ကၤယး တၲၤပျၳၤတၲၤဖဲၤ အၤ မဲၤသဲၤညၴး, ထၲုးရဴ အဲၤသီး ဒၴူလှၲုးထူၤ လၤဟူး အၤ တှဲၤမှၴၤမၳးမှူရီၤစှူ ဒၲ အဲၤသီး မှၴၤထၲုးဟဴ နၲုၤတၤဟၴၤ။
\v 19 ကၤယး ယၴးတၤဟၴၤ အၤကျဲးနၲုၤ, တၤဟၴၤဟၴၤ ရဴ အၤ ထွှိး ခီးနၴခီးနဴး သရ ရဴ အၤ ဖၴူဟူးနှီ လၤဟူး အၤလီၤ ဒၲ အၤ စၲုအီၤသိူနှီ ကှၲုး တှဲၤမှၴၤယၴး ဒၲ အၳးလှိၤ အၤရီၤအၤကူး နၲုၤတၤဟၴၤ ရဴ အၤ ဟူး အီၤဆံအံးကူး န မီၤ ဒၲ ကၤယး တၲၤပျၳၤတၲၤဖဲၤ အၤ မဲၤသဲၤညၴး။ အဲၤသီး ဒူမူ လှဴး꤮ လီၤ ယၴးတၤဟၴၤ အၤငှၳၤနၲုၤ, အၤ တှး ရံးဇၴူၤ ညှးသဴ ခးလှၴစဴ။
\v 20 ဒၲ စဴမၤရူၤ တှဲၤပြှိၤတှဲၤပြှူး အိၤလှၲုးထူၤ ဒၲ ကျူ ဖၳယၴး အၤခၳၤအၤခၴူး, စဴမၤရူၤ အၤလှးအၤငှိ လှၲုးပၤဆီး စၲုလှူထူၤ ပှိ ရဴ အၤ ဒၳၤထူၤထၳးထူၤ ပျၴၤဟူး ပှိ ဒၲ ညၴး။
\s1 တှဲၤဆၳဆ အိၤထူၤ ဒၲ ဗှီးအၴဖၴစၳၤ အၤကၳး
\p
\v 21 တှဲၤမှၴၤအၤနှၴ ဖၳယၴးတၤဟၴၤ ထၲုးရဴ ခၳးပဴလၳ ဒူၤလှူၤ အၤသဲပျဴၤ န အၤ ကှံ လၴးစၲုရွိ မဲၤစီၤဒိနီၤယၤကှၴ န အၤခၴၤယၤကှၴ ရဴ အၤ ကှံ စၲုတၤလွိ ဒၲ ဗှီးယၤရၳဆူၤလၴၤ ပှး။ ထၲုးရဴ အၤ ဟၴ န, “ဗး စၲုထၲုး ဒၲ ဗှီးယၤရၳဆူၤလၴၤ ရဴ ဗး ဘဲၤ စၲု ပျၴၤဟူး ပှိ ဒၲ ဗှီးရှိမၴၤ ပှး။”
\v 22 ဘီ အၤ စၲု အိၤကှၲု တၤပျှၲၤဖၳ ဘီ အၤဆူကှၴ အၤခဲးနၲုၤ, အၤ နဴးစၲု ခၳးတီၤမၤသၴၤ န ခၳးအၴရၤစၤတၳ ဒၲ အၤ မှၴၤစွှိ လၳး ယၴးသဲနၴူးနၲုၤ ဒၲ မဲၤစီၤဒိနီၤယၤကှၴ။
\p
\v 23 ဘီနၲုၤခဲး, ဒၲ အၳး ဇှံအၴၤ ဘူၤစဲၤ ယၴၤဆၳူ အၤကျူအၤကျိး အၤခၳၤအၤခၴူး, တှဲၤပှူတှဲၤဆဲး ဒၳၤ꤮ တၲၤစၲၤ အိၤထူၤ ဒၲ ဗှီးအၴဖၴစၳၤ အၤကၳး။
\v 24 ပြှဲၤလိးရံး ဒၲ အၤမွှီၤ န ခၳးဒၴၤမၴၤတၤရီ ဟၴ ယၴးတၲၤပြှဲၤနၲုၤ, အၤလိးအၤဘူထူၤ ဘူၤစဲၤ မှၲု အၤရၤတၴၤမီၤ\f + \fr 19:24 \ft သူဖၳ ကြီဖၳ တၤဟၴၤ ကှံ ဖၳအိၤအဲ ပှး အၤညၴးနၲုၤ, အဲၤသီး လၳးထူၤ လၤဟူး ဘူၤစဲၤ မှၲု အၤရၤတၴၤမီၤ။\f* တှဲၤလၳးတူးဟီၤဖၳ ဒၲ အၤ လိး န ရံး တၤဟၴၤ ရဴ ပြှဲၤမှၴၤတှဲၤဖၳ တၤဟၴၤ နှီဘွီနှီတၤရၴူး ကှၲုး နူၤစဴ န တှဲၤဖၴူတှဲၤမှၴၤ ယၴး အၤခၳၤအၤခၴူး စဴ။
\v 25 ဖၳနၲုၤ အၤခၳၤအၤခၴူး အၤ အဲပျဴ လှဴးပျီး အၤ ပြှဲၤမှၴၤတှဲၤဖၳ တၤဟၴၤ န ပြှဲၤမှၴၤတှဲၤဖၳ ဒၲ အၤတှဲၤမှၴၤ သူန လၳး ဒၲ အၤရှၲုၤ တၤဟၴၤ ရဴ အၤ ဟၴ အဲၤသီး န, “ပှၲုဗှူ သီး꤮, ပှဲၤ ဒၳၤဇှထူၤသဲး ပြဲ န ပှဲၤ တှဲၤဖၴူတှဲၤမှၴၤ ယၴးတၲၤစၲၤ အၤခၴူး ပြဲ နၲုၤမၤ သီး သဲညၴး ဒံၤဟဴ။
\v 26 ခၳးပဴလၳ ဟၴယၴး တၲၤပြှဲၤနၲုၤ အၤ မှၴၤကြူ꤮ အီးတၴး နၲုၤမၤ သီး မူထၴူၤနှီဟၲုး လှဴးဒံၤဟဴ န သီးနှၴ ဟဴ။ အၤ စၲု အီၤလိၤအီၤလူ ပၴူ လှဴး အၳး န စဴမၤရူၤ ဒၲ ကၤယး ဘူ န အၤတၤခၳၤ တၤဟၴၤနၲုၤ, စဴမၤရူၤ မှ တၤကီၤ꤮ တိၤ, အၤ ဟၴ ဖၳနၲုၤ။ ရဴ အၤ အီၤလိၤအီၤလူ နှီ အဲနူၤစဴ အၳး တံ ကၤယး အိၤဘီ ဗှီးအၴဖၴစၳၤ အၤကၳးယၴး တၤဟၴၤနၲုၤ မှတိၤ, အၤ ဖံၤ꤮ အီၤလိၤအီၤလူ နှီလှဴး စဴဟဴ အၤဆူကှၴ တၲၤကှၴလှဲး စဴဟဴ။
\v 27 ဖၳနၲုၤရဴ, သဲအီၤဆၴး န ပှဲၤ တှဲၤဖၴူတှဲၤမှၴၤ ယၴး ပၴူကူး။ ထၲုးတိၤ ဗး ဘဲၤဇှဴၤ န ပှးမၤ အၳး ဒူၤဒၳၤဇှံညှ ကှၲုး ပှး ဘူၤစဲၤ မှၲု အၤရၤတၴၤမီၤ အၤ တှဲၤစဴဘဲးဟိး တိၤ။ အၤဆူကှၴ တၲၤကှၴလှဲး န ဟၴၤခၳၤဆီးဘၤလှဴး စဴဘဲးထူၤ လှဴးပျီး အၤရၤတၴၤမီၤ။ ဗး ဘဲၤဇှဴၤ န ဘူၤစဲၤ မှၲု အၤရၤတၴၤမီၤ အၤမွှီၤ လှၲုးထၴူးလှၲုးကှၴ ယၴးနၲုၤ, ပှးမၤ အၤ ဆီးမှၴကူး ဟၴၤ။”
\p
\v 28 ပြှဲၤမှၴၤတှဲၤဖၳ ယၴးတၤဟၴၤ နှီဟၲုး တှဲၤဟၴဘဲၤ ယၴးတၤဟၴၤ ရဴ အဲၤသီး သဲပျဴၤဒၳၤ ကၤနှိ꤮ တိၤ, ရဴ အဲၤသီး အဲထိးထူၤ လှဴး န, “အၴဖၴစၳၤ ဘူၤစဲၤ မှၲု အၤရၤတၴၤမီၤ ယၴးတၲၤပြှဲၤ မၤ အၤ တၤရၴူးဒၳၤတၤရၴူးထၳး နူၤစဴ!”
\v 29 တှဲၤတၤသံးတၤလှံး အိၤထွှိးထူၤ ရဴ အၤ ပၤဆီးစၲု လှဴး စဴ တၲၤဗှီးလှဴး စဴ။ ကၤယး ဘဲမှၳၤ ပှံမၤ မဲၤစီၤဒိနီၤယၤဖၳ ခၳးကၤယၳ န ခၳးအၤရီစၤတၤကၳ ဒၲ အၤ စၲု နှီခိးနှီသိူ ကှၲုးန ခၳးပဴလၳ ယၴးသဲနၴူး။ ရဴ အၳး စွီၤစၲု အဲၤသီး ဒၲ အၳး လှၴဒၴူလှၲုး တှဲၤလၤဗီၤလၤဗဴး အၤခးလှၴ ဘီ ဗှီးကၳးနၲုၤ။
\v 30 ခၳးပဴလၳ သဲဇှံ စၲု ဒၴူလှၲုး အၤနှၴ ဒၲ ကၤယး ဘဲမှၳၤ တၤဟၴၤ အၤ မဲၤသဲၤညၴး တၤဒၲၤရဴ ပြှဲၤဇှံအၴၤတှဲၤဖၳ တၤဟၴၤ ဒၴူစၲု လၳး တိၤ။
\v 31 ခၳးပဴလၳ အၤ ခိးဘဴသိူ ဒၲ အၤ ထွှိး အၤဆူကှၴ ခၳၤကျဴခၳၤကျူး နၲုၤတၤဟၴၤ စဴဘဲၤဘဲၤ, အၤ နဴးသၳးဟူး တှဲၤရီၤတှဲၤကူး ဒၲ လၳးအိၤ ရဴ အၤ ကွီးသဲဇှဴၤ လၳး န နဴးဟူး ဒၴူလှၲုး တဲး အၤနှၴ ဒၲ အၳး လှၴလၤဗီၤလၤဗဴး အၤခးလှၴ ယၴးနၲုၤ တဲးမှၴ အၤ ဟၴလှၲုး စၲု ကှၲုး လၳး ဖၳနၲုၤနၲုၤ။
\p
\v 32 ဘီနၲုၤအၤခဲး, ကၤယး ဒၲ အၤ ဟူးအိၤပျဴ လၤဟူး ဘီနၲုၤ တၤဟၴၤ မှၴၤဆၳဆီးဆၳဆ တၤကြၲုးတၤကြှဲ ရဴ တၲၤပြှဲၤ တၲၤစၲၤစၲၤ꤮ အၤ အဲထိးအဲမှိၤ လှဴး လၤဟူး။ အဲၤသီး ဟူး အိၤပျဴအိၤပျၳၤလှဴး လၤဟူး ဘီနၲုၤ န တှဲၤရီၤတှဲၤကူး မးတၴး꤮ နၲုၤ အၤ သဲညၴး နှီဒၴူ လၤဟူး အၤနှၴတိၤ တၤဟၴၤနၲုၤ, အၤ ဖံၤ ကှံရှၴ လှဴး စဴ ပွှိးပြှဲၤ စဴ။
\v 33 ယၳဒၤဖၳ တၤဟၴၤဟၴၤနၲုၤ အၤ နဴးထၴၤ ခၳးအၤလဲစၤဒြၳ ဒၲ ကၤယး ဘဲမှၳၤ အၤ မဲၤသဲၤညၴး, ရဴ ကၤယး ဘဲမှၳၤ ယၴးတၤဟၴၤ ဟၴ လၳး န ဟၴဘဲၤ မဴး ပှဲၤ။ ရဴ ခၳးအၤလဲစၤဒြၳ ဇှိထူၤ အၤတၤခၳၤ ရဴ အၤ နဴးအိၤသၲုၤ အဲၤသီး။ ရဴ အၤ ဟၴလှၲုးပျိး ပှၴ ကၤယး ဘဲမှၳၤ ယၴးတၤဟၴၤ န တှဲၤမှၴၤထွှိးထူၤ အၤနှၴ ယၴးတၤဟၴၤ။
\v 34 မၤနရဴ ဘီ အဲၤသီး သဲညၴးဟဴ န အဲၤ မၤ ယၳဒၤဖၳ တၲၤပြှဲၤပြဲ အၤခဲးနၲုၤ, အဲၤသီး အဲထိးထူၤ ရှိလှဴး လၳး ရဴ အၤ ဟၴ လၤဟူး န, “အၴဖၴစၳၤ ဘူၤစဲၤ မှၲု အၤရၤတၴၤမီၤ နၲုၤမၤ အၤတၤရၴူးဒၳၤ နူၤစဴ! အၤ အဲထိးထူၤ ယၴးနၲုၤ, အၤညှၴးနၲုၤ အၤ ဖံၤ꤮ အိၤ စဴ နၴူးမံးစဴ။”
\p
\v 35 ဒၲခၴူး ရဴ ဗှီး အၤ ပြှဲၤရးလီၤ ယၴးတၲၤပြှဲၤ နဴးအိၤသၲုၤ ကၤယး ဘဲမှၳၤ ယၴးတၤဟၴၤ, ရဴ အၤ ဟၴ အဲၤသီး န, “ဗှီးအၴဖၴစၳၤဖၳ လှဴး꤮ ပျီး သီး꤮, အၳး ပွှိး꤮ တၲၤပြှဲၤ သဲညၴး န ပှဲၤ ဗှီးအၴဖၴစၳၤဖၳ တၤဟၴၤမၤ ပြှဲၤ ဒၲ အၤမူအၤခွဲၤ ဘူၤစဲၤ ခွီမှၲု အၤရၤတၴၤမီၤ တှဲၤလၳးတူးဟိး န လှဴစးဆဲး ဒၲ အၤ အိၤ ဒၲ မှဴခၳၤ လၤတှး နၲုၤတၲၤမၴး နၲုၤမၤ အၳး သဲညၴး လၤဟူး စဴ ပွှိး꤮ တၲၤပြှဲၤ စဴ။
\v 36 အၳး ထၴဘီမှၴၤဘီ ပၴစှူ န တှဲၤရီၤတှဲၤကူး ယၴးတၤဟၴၤ တၲၤပြှဲၤ꤮ တိၤ။ မှၴၤဖၳနၲုၤရဴ, သၲုၤသၲုၤ꤮ သီး တိး အိၤ လၤဟူး ရဴ သီး လိၤ မှၴၤဘဴးမှၴၤဘၴူၤ ဟီတိၤ။
\v 37 ကၤယး ဒၲ သီး အဲဟူး လၳး ဘီယၴး တၤဟၴၤ နၲုၤမၤ ကၤယး ဒၲ အၤ ပှံဖၴၤယဲပျဲဖၴၤ အၳးတှဲၤ ဒၲ တှဲၤလၳးတူးဟိး အၤကၳး နၲုၤတၤဟၴၤ န အၤ ပၤစှၴူအီၤဆၴူ ပှဲၤ ဘူၤစဲၤ မှၲု နၲုၤတၤဟၴၤ မှတိၤ။
\v 38 ခၳးဒၴၤမၴၤတၤရီ န အၤ ပြှဲၤမှၴၤတှဲၤဖၳ ယၴးတၤဟၴၤနၲုၤ, အၤ ကီၤ သဲဇှံ ဘၴၤ တှဲၤသံ အၳး တၲၤပြှဲၤပြှဲၤ ဟၴရဴ အၤနှီ ပြဲ။ မှၴၤတၴးဟၴရဴ တှဲၤစီၤရူၤဟိး ဘမိး ပြဲ, ထၲုးရဴ အၤဆၲုခဲး တိးပြဲ န ပြှဲၤစီၤရူၤတှဲၤ တၤဟၴၤ ဟူးအိၤ တိး လၤဟူး ဘီယၴး ပြဲ။ ဘီတၴး꤮ တၲၤမှၳၤ ဘဲၤဘဲၤ, အၤ ကီၤ ဒူၤထူၤ အၳးတှဲၤသံ ဒၲ ကၤယးဒၳၤအိၤ, ရဴ အၤ ကီၤ သဲဇှံ ဟၴဘဲၤ အၳး န ကၤယးဒၳၤ ဟၴနၲုၤမၤ အၤနှီ ပြဲ။
\v 39 မၤနရဴ တှဲၤစီၤရူၤ ဒၲ အၤရှၲုၤ ကီၤ အိၤခဴၤ ပှိဒံၤ ဟၴရဴ, အဲၤသီး တိးဘဲၤ စီၤရူၤ ဘီ ခွီ လှၴကျိး အဲအိၤကၳ ထၴူးဖၳကှၴဖၳ အၤခဲးနၲုၤ။
\v 40 တှဲၤထွှိးထူၤဟဴ အၤနှၴ ယၴးတၲၤညၴး အၤကၳးနၲုၤ, ပှဲၤ သဲအီၤဆၴး န ရှိမၴၤဖၳ တၤဟၴၤ ဘၴၤတှဲၤသံ ဒၲ ပှဲၤလှိၤ ရဴ အၤ ကှံ ဟၴ ပှဲၤ န သီး မှၴၤဒၳၤထူၤ တှဲၤဆၳဆီးဆၳဆ ဖၳနၲုၤ။ တှဲၤဆၳဆီးဆၳဆ ထွှိးထူၤဒၳၤ ဖၳယၴးနၲုၤမၤ, ပှဲၤ ဟၴဘဲၤဆီးပျဲစှူ နှီဒၴူ ပှဲၤနှၴ တၲၤစၲၤ꤮ တိၤ။ တှဲၤဆၳဆီးဆၳဆ ထွှိးထူၤ န တှဲၤရီၤတှဲၤကူး အီးတၴးနၲုၤ, ပှဲၤ ဟၴဆိၤလှၲုးစှူ ပှၴ နှ အၳး တၲၤစၲၤ꤮ တိၤ။”
\v 41 အၤ ဟၴထၲုး ဖၳယၴး ရဴ, အၤ ပျွိးကှၤကူး လှဴး ကၤယး ဘဲမှၳၤ ယၴးတၤဟၴၤ။
\c 20
\s1 ခၳးပဴလၳ စၲုပှိ ဒၲ မဲၤစီၤဒိနီၤယၤကှၴ န ကြီကှၴ
\p
\v 1 ဘီ တှဲၤဆၳဆ အိၤသၲုၤ ထၲုးဟဴ အၤခဲးနၲုၤ, ခၳးပဴလၳ အဲပျဴ ပြှဲၤဇှံအၴၤတှဲၤဖၳ တၤဟၴၤ ရဴ အၤ ဒၴူဟဲးဒၴူရၴၤ အဲၤသီး, အၤ ဟၴမှိၤဟၴရူကူး အဲၤသီး ထၲုးရဴ အၤ ထၴၤစၲု ဒၲ မဲၤစီၤဒိနီၤယၤ ကှၴကၳး။
\v 2 ဘီ အၤ စၲုရွိ ဒဴး အိၤ ဘီ ကျူလှိၤ တၤဟၴၤ အၤခဲးနၲုၤ, အၤ ဒၴူဟဲးဒၴူရၴၤ စၲု အဲပှၴ လး အၳး။ ထၲုးရဴ အၤ စၲု ပျၴၤဟူး ပှိ ဒၲ ကြီကှၴ။
\v 3 အၤ စၲုအိၤ ဘီနၲုၤ သၲုးလဲး ထၲုးရဴ အၤ အိၤ တၤရီၤတၤရူးဟဴ အၤနှၴ န အၤ ကှံ ထၴၤစၲု ဒၲ စၳၤရီကှၴ န သဴၤကျၴူးဒၳၤ တၤဒၲၤရဴ အၤ သဲညၴး န ယၳဒၤဖၳ တၤဟၴၤ ကြၴၤ မှၴၤသၴူး လၳး အၤခၳၤအၤခၴူး, အၤ ဘၴၤလှူၤ ခၴူးသူ အၤသဲပျဴၤ န အၤ ကှံ ကှၤနှၲုး စၲုတၤလွိ ခၴူးသူ မဲၤစီၤဒိနီၤယၤကှၴ န အၤခးဒှၲုၤ။
\v 4 ဗှီးဘၴၤရီဖၳ ဖဲးဖၳရၳစၲၤ အၤဖၳခၳး ခၳးစိပၤတၤရၳ န ဗှီးသၴၤစၤလၤနီဖၳ ခၳးအၤရီစၤတၤကၳ န ခၳးစၴကၤဒၳ, ထၲုးရဴ ဗှီးဒၴၤဘၴၤဖၳ ခၳးကၤယၳ, န ခၳးတီၤမၤသၴၤ, န အၤဆူကှၴဖၳ ခၳးတၳကီကၳ န ခၳးတၤရဴဖီမၳ တၤဟၴၤ ကြွိးစၲု ကှၲုးန လၳး။
\v 5 အဲၤသီး စၲုအိၤပှဴရှၴ ပှဲၤ ဒၲ ဗှီးတၤရဴးအ အၤကၳး။
\v 6 ပွဲၤ ခဴမၳး ဆိးဒိး ဟၲုးမံၤတၤဖိၤ ထၲုးဟဴဟဴန, ပှဲၤ ထူၤဆီၤဒူနှီ သဴၤကျၴူးဒၳၤ ဘီ ဗှီးဖီလီၤပီၤ နၲုၤ ရဴ ပှဲၤ ဟူးမူထၴူၤ န အဲၤသီး ဒၲ ဗှီးတၤရဴးအ။ ပှဲၤ ဟူး ဒၲ ကျူလှိၤ နၲုၤ အၤ အိၤ စဴ ညှးသဲး စဴ။ ရဴ ပှဲၤ ဟူး အိၤညှၴး ဘီနၲုၤ သၲုးသိူတၲၤညၴး။
\s1 ခၳးပဴလၳ စၲုအိၤလၴးကှၲုး ပြှဲၤဇှံအၴၤတှဲၤဖၳ တၤဟၴၤ ဒၲ ဗှီးတၤရဴးအ အၤနိၤလၲ တၲၤဖှၲု
\p
\v 7 ဘီ မှဴကၤတှဴၤ မှဴဟၴ အၤခဲးနၲုၤ, ပှဲၤ အိၤပျဴအိၤတှၲ ခၴူးသူလၳး န ကှံ အီၤဘီၤကၴူး ခဴမၳး အၤညၴး။ ပၤရိးပှး နၲုၤ ခၳးပဴလၳ ကှံရှၴ ထၴၤစၲုဟဴ အၤခၳၤအၤခၴူး အၤ ဟၴဘဲၤ တှၲု စဴ ကၤယး ဘဲမှၳၤ ယၴးတၤဟၴၤနၲုၤ ဒၲ မှဴနှၴၤခဲး စဴ။
\v 8 ဟီၤဒဴကၳး ဒၲ အၤခၳၤတၲၤတှိ ဘီ ပှဲၤ လှၴအိၤကၳနှီ လၳး အၤခးလှၴ နၲုၤ, အၳး အီၤဆီးလီး အဲလး မီၤ။
\v 9 ပၤစှဲ ပြှဲၤခၳး ဖၳသဲၤဖၳ ဒၲ အၤမွှီၤ န ခၳးအၳတၳခှၳ ဟၴယၴး တၲၤပြှဲၤနၲုၤ အၤ အိၤနူးအိၤ ဒၲ ကၤဒးဖၳခၳၤ။ ခၳးပဴလၳ ဒၲၤညး ညှၴးနူၤစဴ ရဴ ခၳးအၳတၳခှၳ အိၤမၴူးခး ရဴ အၤ အိၤမၴူးနှီ ဟူးလး။ ယၴးတၲၤဖှၲုရဴ အၤ အိၤဒၲ ဟီၤခၳၤ သၲုးတှိတၲၤတှိ ရဴ အၤ လၤတှး တှၲုဒၲ ဟၴၤခၳၤ။ ဘီ အၳး စၲု ဖူထူၤ လၳး အၤခဲးနၲုၤ, အၤ သၴူးဟဴ။
\v 10 ရဴ ခၳးပဴလၳ ဟီတှး ဒၲ ဟီၤလှဲး ရဴ အၤ ငှဴၤတှး ဖူဘံ လၳး ရဴ အၤ ဟၴ န, “ဘဲၤဇှဴၤ တဲးမှၴ။ အၤ ထွှိးပြှဲၤပး ပြဲ!”
\v 11 ထၲုးရဴ အၤ ကၤထူၤ ခၴူးသူ ဒၲ ဟီၤဒဴကၳး ရဴ အၤ ထူၤအီၤဘီၤကၴူး ခဴမၳး ရဴ အၤ ကှံ အၴၤတှၲအိးတှၲကှၲုး တှဲၤ န ပြှဲၤဇှံအၴၤတှဲၤဖၳ တၤဟၴၤ။ အၤ ဟၴဘဲၤညှၴး တှၲကှၲုး န အဲၤသီး တှၲုဒၲ မှဴလီးဘၳး ရဴ အၤ ထၴၤစၲုကူး နိၤ ပြဲ။
\v 12 အဲၤသီး ကှၤသၳး ပၤစှဲ ပြှဲၤခၳးဖၳသဲၤ ခၳးအၳတၳခှၳယၴး ဒၲ အၤဟီၤ။ အၤ ထွှိးပြှဲၤ ပးပြဲ အၤခၳၤအၤခၴူး, အၤ မှိၤခၴူး နူၤစဴ အဲၤသီး သဲပျဴၤ။
\s1 ခၳးပဴလၳ အိၤဒၲ ဗှီးတၤရဴးအ ရဴ ထၴၤစၲု ဒၲ ဗှီးမီလၴတၳ
\p
\v 13 ခၳးပဴလၳ မၴၤကူး ပှဲၤ န စၲုဆီၤဒူ သဴၤကျၴူးဒၳၤ ရဴ ထၴၤစၲု ရှၴ ဒၲ ဗှီးအၤစၳ နၲုၤ, ရဴ ခၳးပဴလၳ ကှံ စၲု ဆီၤဒူ ကှၲုး ပှဲၤ ဘီနၲုၤ ပှး။ မှၴၤတၴးဟၴနၲုၤ အဲၤ ရဴ အၤ ကှံ စၲု န အၤခးဒှၲုၤ ဒၲ ခိးခၳၤ တၲၤကၴူး ပှး။
\v 14 ပှဲၤ မူထၴူၤဆံၤ လၳး ဒၲ ဗှီးအၤစၳ, ရဴ ပှဲၤ ဆီၤဒူစၲု ရှိလၳး သဴၤကျၴူးဒၳၤ ဒၲ ဗှီးမၴၤတိၤလၴ။
\v 15 ပှဲၤ ဆီၤဒူ စၲု သဴၤကျၴူးဒၳၤယၴး ရဴ ပၤရိး တၲၤညၴးနၲုၤ, ပှဲၤ စၲုတှၲု ဒၲ ခီအၳကျံ။ ဒၲခၴူးတၲၤညၴး ရဴ ပှဲၤ စၲုတှၲုကၴၤ ဒၲ စမၳကျံ။ ဒၲခၴူးတၲၤညၴး ပှိ ရဴ ပှဲၤ စၲုတှၲု ဒၲ ဗှီးမီလၴတၳ။
\v 16 သူဖၳ တှဲၤဆၲုတှဲၤခဲး ကှံ လှဴးကူးဒၴး တဲး ဘီ အၤဆူကှၴကၳး ယၴး တဲးမှၴနၲုၤ, ခၳးပဴလၳ ဒူၤလှူၤ အၤသဲပျဴၤ န အၤ ကှံ စၲု တၤလွိကူး ဗှီးအၴဖၴစၳၤ။ ကီၤ အၤရူနှီ ရဴ ခၳးပဴလၳ သဲဇှံ စၲုတှၲု ပြူးလဲ ကှၲုး ပၴၤတၴၤခဴစၤတၲၤပွဲၤ အၤဆၲုအၤခဲး ဘီ ဗှီးယၤရၳဆူၤလၴၤ အၤကၳးနၲုၤ။
\s1 ခၳးပဴလၳ ဟၴဘဲၤ န ဗှီးအၴဖၴစၳၤ ပြှဲၤဇှံအၴၤတှဲၤပျဴမှၳၤ မှၲုပြံးမှၲုပြှဲ ခၳၤကျဴခၳၤကျူး တၤဟၴၤ ဒၲခၴူးလၲ တၲၤဖှၲု
\p
\v 17 ဘီ ခၳးပဴလၳ အိၤဘီ ဗှီးမီလၴတၳ အၤခဲးနၲုၤ, အၤ မၴၤဟူး ပြှဲၤဇှံအၴၤတှဲၤပျဴမှၳၤ မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး ရဴ အၤ အိၤ လၤဟူး ဒၲ ဗှီးအၴဖၴစၳၤ အၤကၳး နၲုၤတၤဟၴၤ ဒၲ အၤ အိၤ။ ရဴ အၤ ဟၴ အဲၤသီး န အၤ ကှံ ဟူး မူထၴူၤ တှးဆံၤ လၳး ဘီ ဗှီးမီလၴတၳ အၤကၳးယၴး။
\v 18 ဘီ အဲၤသီး ဟူးတှၲုဟဴ အၤခဲးနၲုၤ, ခၳးပဴလၳ ဟၴ အဲၤသီး န, “စထူၤ ဘီ ဗး ဟူးတှၲုလၳ ဒၲ အၤဆူကှၴ နၲုၤတၲၤညၴး တှးပျၴၤဟူးနၲုၤ, ဗး အီၤထဴၤအိၤနူး တှၲန သီး ဖၳတၴးဖၳတၴးနၲုၤ သီး သဲညၴး ထၲုးဒံၤဟဴ။
\v 19 ဘီ ဗး မူထၴူၤဘဲၤ စဴ န တှဲၤပှူတှဲၤဆဲး ဒၲ ယၳဒၤဖၳ တၤဟၴၤ ကြၴၤမှၴၤ မၳးမှူရီၤစှူ စဴ ဗး အၤခဲးနၲုၤ တၤဒၲၤရဴ ဗး ယိး မှၴၤတှဲၤ ဒၲ စဴမၤရူၤ အၤညၴး အၤခၳၤအၤခၴူး ဗး ဘဲၤ မဲၤသဲၤထၴူး တှး စဴ။ ထၲုးတိၤ ဗး ဘဲၤ ဆူၤလှူၤ တၤဒံၤ စဴ ဗး သဲပျဴၤ။
\v 20 သီး သဲညၴးဒံၤဟဴ န တှဲၤဟၴဆိၤဒၲၤညး တၲၤစၲၤစၲၤ ဒၲ အၤ ကှံ ထွှိးထူၤ တှဲၤမှၴၤစွှိ ဒၲ သီးညၴး ဟၴနၲုၤ, ဗး မှၴၤဘီမှၴၤအှၲုကူး နှ တၲၤစၲၤ꤮ တိၤ။ ရဴ ဒၲ ကၤယး ဘဲမှၳၤ အၤကျဲး ဘဲၤဘဲၤ, ဒၲ သီးဟီၤသီးဖူး အၤကၳး ဘဲၤဘဲၤ, ဗး အီၤသိူအီၤသူး ပှၴ ထၲုးဟဴ သီး ဟဴ။
\v 21 ယၳဒၤဖၳ တၤဟၴၤ ဘဲၤဘဲၤ, ယၳဒၤဖၳ မှတိၤ တၤဟၴၤ ဘဲၤဘဲၤ, ဗး ဟၴတှးဆဴး နူၤစဴ အဲၤသီး နၴူးမှၳၤလှဴး န, ပှူယဲဆူၤလှူၤ လၤဟူး သီး သဲပျဴၤ ရဴ ဇှံကှၤညှကှၤ ကှၲုး လၤဟူး ဘူၤစဲၤ ယၴၤဆၳူ, ဗး ဟၴ ပှၴ အဲၤသီး ဖၳနၲုၤ နၲုၤ။
\p
\v 22 “ခိးညှယၴး, ဗး နှီဒး သဲစးဆဲး ဘူၤစဲၤ အၤငှိ ရဴ ဗး ကှံ စၲု ဒၲ ဗှီးယၤရၳဆူၤလၴၤ။ ဘီနၲုၤပှးရဴ တှဲၤ ကှံရှၴ မှၴၤအၤနှၴ န ဗး ဖၳတၴးဖၳတၴး ပှးနၲုၤ, ဗး သဲညၴးတိၤ။
\v 23 ဗး သဲညၴး ပြဲ တၲၤစၲၤစၲၤ꤮ တၲုး န, ဒၲ ဗှီး ပွှိးတၲၤဗှီး အၤကၳးနၲုၤ, သဲစးဆဲး ဘူၤစဲၤ ဒၴူရှဴၤ ဗး န အၳး ဘဲၤ စဴးကျှဴၤမၤ ဗး ပှး, ရဴ ပြှဲၤ မှၴၤပှူမှၴၤဆဲး ဗး တၤဟၴၤနၲုၤ, အၤ အိၤပှဴ အိၤနှၴၤဟဴ ဗးကျူ ဟဴ။
\v 24 မၤနရဴ သူဖၳ ဗး ကှံ မှၴၤထၲုးကူး တှဲၤမှၴၤ ဒၲ ဘူၤစဲၤ ယၴၤဆၳူ ဒၴူလှူၤကူး ဗးယၴး အၤညၴးနၲုၤ, ဗး ဒူၤဒၳၤ သဲလိး နှီဒၴူ ပှး စဴ ဗး သဲပျဴၤ ထွှိးပြှဲၤ ယၴးနၲုၤ တိၤ ဟဴ။ တှဲၤမှၴၤ ဒၲ အၤ နဴးမှၴၤ ဗး ယၴးတၤဟၴၤ နၲုၤမၤ မှဟဴ ဗး ဘဲၤ ခူ ဗးသဲ န စဴမၤရူၤ အၤဘွီအၤတၤရၴူး အၤ တှဲၤသဲကြှံးမီၤလၤ ယၴး အၤရီၤအၤကူး ယၴးနၲုၤ ဟဴ။
\p
\v 25 “ခိးညှယၴး ဗး သဲညၴးဟဴ န လှဴး꤮ သီး ဒၲ ဗး ဟၴဆိၤဒၲၤညး ပှၴထၲုး လှဴဟဴ န စဴမၤရူၤ အၤထၴူးအၤကှၴ အၤရီၤအၤကူး ယၴးတၤဟၴၤ နၲုၤ, စထူၤ ခိးညှယၴး တှးပျၴၤဟူး နၲုၤ သီး မူထၴူၤ ပှး ဗး တၲၤပြှဲၤ꤮ တိၤ ဟဴ။
\v 26 ဖၳနၲုၤ အၤခၳၤအၤခၴူး, ယၴးတၲၤညၴး, ဗး ကှံ ဟၴလှၲုး သဲညၴး တှးတှၴၤကူး ပှၴ သီး န လှဴး꤮ သီး ယၴးတၤဟၴၤနၲုၤ, သီး ကီၤ သဲထွှိးပြှဲၤ ပၴူကူး တၲၤပြှဲၤပြှဲၤ ကီၤဟၴနၲုၤမၤ ဗး တှဲၤသံ မှ ပှးတိၤ ဟဴ။
\v 27 မှၴၤတၴးဟၴရဴ လှဴး꤮ တှဲၤ ဒၲ စဴမၤရူၤ တၤဇၴူၤအိၤနှၴၤ တၤဟၴၤနၲုၤ, ဗး ဒဴအှၲုဒဴဘီ နှ တၲၤစၲၤ꤮ တိၤ။ ဗး ဟၴဆိၤသဲညၴး ပှၴ ထၲုးလှဴးဟဴ သီး ဟဴ။
\v 28 မူခွဲၤ နှီဒၴူဒံၤ လၤဟူး သီးနှၴ ရဴ မူခွဲၤ နှီဒၴူ လၤဟူး လှဴး꤮ သီမှီ ဒၲ သဲစးဆဲး ဒၴူတှးကူး ပှၴ သီး ဒၲ သီး ဘဲၤ မူခွဲၤနှီ ယၴးနၲုၤ တၤဟၴၤ နီ꤮။ ထွှိး လၤဟူး ပြှဲၤကၴူးသီမှီဖၳ ဒၲ အၤ မူခွဲၤနှီ အၤသီမှီ ယၴးတၤဟၴၤ နၲုၤ တၤဟၴၤ နီ꤮။ မူခွဲၤနှီ လၤဟူး စဴမၤရူၤ အၤ ပြှဲၤဇှံအၴၤတှဲၤ ပျဴမှၳၤဖၳ ဒၲ အၤဖၳခၳး အီၤပြှီၤကှၤ ထၲုးဟဴ န အၤသွီၤ နှီဒံၤ ယၴးနၲုၤ နီ꤮။
\v 29 ဗး ထၴၤစၲုကူး ထၲုးဟဴ ပှးနၲုၤ, ဗး သဲညၴး န ကၤယး ဒၲ အၤ သူ န ထွီၤမှီၤ ဒၲ အၤစှၴူးအၤဟး တၤဟၴၤ ကှံ ဟူးနှၲုး ဒၲ သီးကျဲး ပှး, ရဴ အၤ ကှံ နှၲုးမှၴၤဘဲၤဆဲး လှဴး သီမှီ မှၲုမှၳၤ ယၴးတၤဟၴၤ ပှး။
\v 30 ရဴ ဒၲ သီးကျဲးနၲုၤ ကၤယး ကှံ အိၤလှၲုးထူၤ တၤဟၴၤဟၴၤ ပှး။ ရဴ သူဖၳ အဲၤသီး ကှံ အီၤလဴးအီၤလူ စၲုနှီ ပြှဲၤဇှံအၴၤတှဲၤဖၳ တၤဟၴၤ အၤညၴး နၲုၤရဴ, အၤ အီၤလိၤလၤဟိး စၲု အဲၤသီး ပှး။
\v 31 ဖၳနၲုၤ အၤခၳၤအၤခၴူး, ရှဴၤရှၴူးနှီ လၤဟူး သီးနှၴ နီ꤮။ ရဴ ဗး အီၤသိူအီၤသူးနှီ သီး မှဴခီခီ မှဴဆဲးကျဲးကျဲး သၲုးနၤ အၤကၳး စဴ။ ထၲုးတိၤ ပွှိး꤮ ဖှၲုဖှၲု꤮ ဗး မဲၤသဲၤထၴူးတှး ဒၲ သီးညၴး အဲနူၤစဴနၲုၤ သဲနှၴထူၤဘဲၤ လၤဟူး ဒံၤနီ꤮။
\p
\v 32 “ခိးညှယၴး, ဗး ဒၴူတှးကူး သီး ဒၲ စဴမၤရူၤ အၤ တှဲၤမူတှဲၤခွဲၤ အၤကၳး န အၤဘွီဒၳၤအၤတၤရၴူးထၳး အၤ တှဲၤရီၤတှဲၤကူး ယၴးနၲုၤ အၤကၳး ဟဴ။ အၤ တှဲၤရီၤတှဲၤကူး ယၴးနၲုၤ အၤ မှၴၤဒၳၤထူၤထၳးထူၤ စှူ သီး ရဴ အၤ ကှံ ဒၴူ သီး အၳၤစဲးတၤဇှဲ ဒၲ အၤ ဘၴၤဒွိ အိၤနှၴၤ ပှၴ န အၤ ကၤယးစးဆဲး လှဴး꤮ ပျီး ယၴးတၤဟၴၤ အၤညၴး နၲုၤ ပှး။
\v 33 ရံး ဘဲၤဘဲၤ, ထဲး ဘဲၤဘဲၤ, ဟၴူၤစှၤ လှၴကံးလှၴသူ ဘဲၤဘဲၤ, ဗး သဲဇှံသဲလှဴး နဴကှၲုး န အၳးတှဲၤ တၲၤပြှဲၤ꤮ တိၤ။
\v 34 လှဴး꤮ တှဲၤ ဒၲ ဗး န ဗး ခိးဘဴသိူ လိၤဘဲၤ တၤဟၴၤနၲုၤ, ဗး မှၴၤစွှိ နှီဒၴူဒံၤ န ဗးနှၴ နၲုၤမၤ သီး သဲညၴး လှဴးဒံၤဟဴ။
\v 35 သူဖၳ ပှဲၤ ကှံ မှၴၤစွှိ ဘဲကှၲုး ကၤယး ဒၲ အၤ ဟဲးစှဲရၴၤစှဲ တၤဟၴၤနၲုၤရဴ, ဗး မှၴၤ ဘူဘံး ပှၴလှဴး ထၲုးဟဴ သီး ပွှိး꤮ တၲၤစၲၤ န ပှဲၤ တိးဘဲၤ ကြှံးအၴၤကြှံးရှူၤ တှဲၤ, ဖၳနၲုၤ။ ရဴ သဲနှၴထူၤဘဲၤ လၤဟူး ဘူၤစဲၤ ယၴၤဆၳူ အၤ တှဲၤဟၴဘဲၤ ဒၲ အၤ ဟၴ န, ‘ဒၴူတှဲၤ နၲုၤ တှဲၤဆဴးရီၤ ဘဲၤ အဲကျဴး ပး စဴ န နှီဘဲၤတှဲၤ စဴ,’” ခၳးပဴလၳ ဟၴ ပှၴ အဲၤသီး ဖၳနၲုၤ။
\p
\v 36 ဘီ ခၳးပဴလၳ ဟၴဘဲၤထၲုးဟဴ အၤခဲးနၲုၤ, အၤ ဒငှံၤလှူၤ တှၲကှၲုးလှဴး န အဲၤသီး ပွှိး꤮ တၲၤပြှဲၤ ရဴ အၤ ကွီးစဴဘဲး။
\v 37 ရဴ အဲၤသီး ဖူဘံ နှၲုၤမံ ဟၴမှိၤဟၴရူကူး ခၳးပဴလၳ ရဴ အၤ ငှၲု လၤဟူး စဴ ပွှိး꤮ တၲၤပြှဲၤ။
\v 38 အဲၤသီး သဲပျှဲးနှၴၤဘဲၤ လၲမၤဟဴ ခၳးပဴလၳ ဟၴ အဲၤသီး န သီး မူထၴူၤနဴ ပှး ဗး တၲၤဖှၲု꤮ တိၤ ပှး, အၤ ဟၴ အဲၤသီး ယၴးတၲၤမံး နၲုၤဟဴ။ ရဴ အဲၤသီး သၳးစၲု လၳး ဒၲ အၳး လှၴဘအိၤ သဴၤကျၴူးဒၳၤ ခးလှၴ။
\c 21
\s1 ခၳးပဴလၳ စၲု ဒၲ ဗှီးယၤရၳဆူၤလၴၤ
\p
\v 1 ပှဲၤ ဟၴမှိၤဟၴရူကူးထၲုး အဲၤသီး ဘီနၲုၤ ရဴ ပှဲၤ ထၴၤကှၤကူး။ ပှဲၤ ဆီၤဒူထူၤနှီ သဴၤကျၴူးဒၳၤ ရဴ ပှဲၤ စၲု စဴရၤနဲ စဴ ဒၲ ကျံ ဒၲ အၳး အဲ န ကိၤစၲၤကျံ။ ပၤရိး တၲၤညၴးနၲုၤ ပှဲၤ စၲုတှၲု ဒၲ ရိဒိၤကျံ ရဴ ပှဲၤ စၲု ပျၴၤဟူး လးပှိ ဒၲ ဗှီးပၤတၤရ။
\v 2 ပှဲၤ မူထၴူၤ သဴၤကျၴူးဒၳၤ ဘီနၲုၤ တၲၤဘဲၤ ဒၲ အၤ ကှံရှၴ စၲု ဒၲ ဗိၤနီကၴၤကှၴ ရဴ ပှဲၤ ထူၤ ဆီၤဒူနှီ ရဴ ပှဲၤ ထၴၤစၲု။
\v 3 ဘီ ပှဲၤ မူထၴူၤလှၲုးဟဴ ကၳပြၳကျံ အၤခဲးနၲုၤ, ပှဲၤ စၲု ဒၲ စီလှူၤ တၲၤကၴူး ရဴ ပှဲၤ စၲု ဒၲ စၳၤရီကှၴ။ သဴၤကျၴူးဒၳၤ ကှံ ထၴၤဒူၤ တှးကူး တှးမှၲုတှးတှဲၤ တၤဟၴၤ အၤခၳၤအၤခၴူး, ပှဲၤ ထၴၤအိၤကှၲုကူး ဒၲ ထၴူးထံး ဘီ ဗှီးထယၲၤ နၲုၤ။
\v 4 ပှဲၤ မူထၴူၤ ပြှဲၤဇှံအၴၤတှဲၤဖၳ ဘီနၲုၤ တၤဟၴၤ ရဴ ပှဲၤ စၲု အိၤကှၲုကှၲုး အဲၤသီး ဘီနၲုၤ သၲုးသိူတၲၤညၴး။ ရဴ သဲစးဆဲး ဘူၤစဲၤ ထၳၤရှူး အဲၤသီး သဲပျဴၤ အၤခၳၤအၤခၴူး, အဲၤသီး ဟၴဆိၤ ပှၴ ခၳးပဴလၳ န, “စၲု တဲး ဒၲ ဗှီးယၤရၳဆူၤလၴၤ တဲးမှၴ နီ꤮။”
\v 5 မၤနရဴ သၲုးသိူတၲၤညၴး ထၲုးရဴ ပှဲၤ ထၴၤစၲု ခၴူးသူ ကျူ။ လှဴး꤮ ပြှဲၤဇှံအၴၤတှဲၤဖၳ ဘီနၲုၤ တၤဟၴၤ န အၤဖၳအၤမၴး တၤဟၴၤ သၳးထၴၤ ပှဲၤ ဒၲ ဗှီးကျဴး ရဴ သၳးစၲုတှၲု ပှဲၤ ဒၲ ထၴူးဒၳၤတၤဗှၤထံး ရဴ အဲၤသီး ဒငှံၤလှူၤ လှဴးပျီး ဘီနၲုၤ ပွှိး꤮ တၲၤပြှဲၤ ရဴ ကွီးစဴဘဲး လၤဟူး တှဲၤ။
\v 6 ပှဲၤ ဟၴမှိၤဟၴရူကူး ထၲုး လၳး တၲၤပြှဲၤ န တၲၤပြှဲၤ, ရဴ ပှဲၤ ထူၤ ဒၲ သဴၤကျၴူးဒၳၤကၳး ရဴ အဲၤသီး ကှၤခၴူးကူး လှဴး ဒၲ အၤဟီၤ။
\p
\v 7 ပှဲၤ စထူၤ ဒူနှီ သဴၤကျၴူးဒၳၤ ဘီ ဗှီးထယၲၤ နၲုၤရဴ ပှဲၤ ထၴၤစၲု ဒၲ ဗှီးပၤတၤလၴမဲ ဗှီး။ ရဴ ပှဲၤ ဟၴမှိၤဟၴရူနှီ အဲၤသီး ပြှဲၤဇှံအၴၤတှဲၤဖၳ ဘီနၲုၤတၤဟၴၤ ရဴ ပှဲၤ အိၤကှၲုကှၲုး န အဲၤသီး ဘီနၲုၤ တၲၤသဲး။
\v 8 ဒၲခၴူး တၲၤညၴးနၲုၤ, ပှဲၤ ထၴၤစၲု ရဴ ပှဲၤ စၲုတှၲု ဒၲ ဗှီးကဲစၤရီ။ ပှဲၤ စၲု အိၤကှၲုကှၲုး န ဖဲးဖီလီၤပၳၤ ဒၲ အၤ ဟၴဆိၤဒၲၤညး ပှၴ အၳး န တှဲၤသဲကြှံးမီၤလၤ ယၴးတၲၤပြှဲၤ အၤဟီၤ။ ဒၲ ဗှီးယၤရၳဆူၤလၴၤ အၤကၳး နၲုၤ, အၳး နွိထူၤ ကၤယး သၲုးသိူတၲၤပြှဲၤ ဒၲ အၤ ကှံ မှၴၤစွှိ အၳး အၤကျဲးနၲုၤ, ဖဲးဖီလီၤပၳၤ မၤ အၤ အိၤတှၲကှၲုး န ကၤယး ဘီနၲုၤ တၤဟၴၤ အၤကျဲး တၲၤပြှဲၤ။\f + \fr 21:8 \ft ပြှဲၤဒၲၤညးဖၳ ၆:၅\f*
\v 9 အၤ ဖၳပြှဲၤမဴၤ ဖၳသဲၤအိၤ သဲလွှီး။ အဲၤသီး ဟၴပြှိၤ အိၤနှၴၤ ပှၴ အၳး န စဴမၤရူၤ အၤရီၤအၤကူး တၤဟၴၤ။
\p
\v 10 ပှဲၤ အိၤ ဘီနၲုၤ, မှဴညၴးမှဴသဲး ညှၴးလး ဆလှၴဟဴ အၤခဲးနၲုၤ, ကၤယး မွှီၤ န ခၳးအၤကၤဘၳၤ ဟၴယၴး တၲၤပြှဲၤနၲုၤ အၤ အိၤ ဒၲ ယၳဒၤကှၴ ရဴ အၤ ဟူးတှၲု ဘီနၲုၤ။
\v 11 အၤ ဟူး ဒၲ ပှဲၤအိၤ ရဴ အၤ ဖၴူထၴၤ ခၳးပဴလၳ ညှထဴ ရဴ အၤ စဴးလှူၤ နှီဒၴူ ခၴူးဒံၤ န အၤတၤခၳၤ ခးဒှၲုၤ န ညှထဴ ယၴးတၲၤဘၤ ရဴ အၤ ဟၴ န, “သဲစးဆဲး ဘူၤစဲၤ ဟၴ န, ‘ယၳဒၤဖၳ အိၤ ဘီ ဗှီးယၤရၳဆူၤလၴၤ အၤကၳး နၲုၤတၤဟၴၤ ကှံ စဴးကျဴၤ ညှထဴ ဘူၤစဲၤ ယၴးတၲၤပြှဲၤနၲုၤ ဖၳယၴး ပှး ရဴ အၤ ကှံ ဒၴူတှးကူး လၳး ဒၲ ယၳဒၤဖၳ မှတိၤ တၤဟၴၤ အၤ တၤခၳၤကၳး ပှး။’”
\p
\v 12 ဘီ ပှဲၤ နှီဟၲုး ဟဴ ငှိယၴး အၤခဲးနၲုၤ, ပှဲၤ န ကၤယး ဒၲ အၤရှၲုၤ အိၤဘီနၲုၤ တၤဟၴၤ, ပှဲၤ ကွီးသဲဇှဴၤ ခၳးပဴလၳ န စၲု တဲး ဒၲ ဗှီးယၤရၳဆူၤလၴၤ တဲးမှၴ နီ꤮ ပှဲၤ ဟၴ လၳး ဖၳနၲုၤ။
\v 13 မၤနရဴ ခၳးပဴလၳ ဟၴဆံၤ ပှဲၤ န, “သီးငှၲုသီးဟဲၤ ရဴ သီး မှၴၤ သဲပျှဲးသဲဇှဴၤ ဗး မှၴၤတၴး? ဗး အိၤတၤရီၤတၤရူး အိၤနှၴၤ ဟဴ ဗးနှၴ ဒၲ အၳး ကှံပှံကှံစဴး ဗး ဘီ ဗှီးယၤရၳဆူၤလၴၤ ယၴးနၲုၤ ပှး တံဒံၤ မှတိၤ, ဗး တၤရီၤတၤရူး အိၤနှၴၤ ပှိ စဴဟဴ ဒၲ ဗး ကှံ သၴူး ဒၲ ဘူၤစဲၤ ယၴၤဆၳူ အၤညၴး စဴ။”
\v 14 ပှဲၤ ကွီးသဲဇှဴၤ အဲၤ ရဴ အၤ နှီပှးတိၤ အၤခၳၤအၤခၴူး, ပှဲၤ ဟၴ ပှး လၳး တၲၤစၲၤ꤮ တိၤ, ပှဲၤ ဟၴကူး ပြဲ န, “စှၳ꤮ ဒံၤဟဴ အၤတိး ဘူၤစဲၤ အၤသဲပျဴၤ အၤ တှဲၤသဲဇှံ ဟဴ ကိး?” ပှဲၤ ဟၴကူး လၳး ဖၳနၲုၤ ပြဲ။
\p
\v 15 ပှဲၤ အိၤပှိ ဘီနၲုၤ တၤပျှၲၤဖၳ ရဴ, ပှဲၤ တၤရီၤတၤရူးနှီ ပှဲၤ တှးမှၲုတှးတှဲၤ ရဴ ပှဲၤ ထၴၤစၲု ဒၲ ဗှီးယၤရၳဆူၤလၴၤ။
\v 16 ပြှဲၤဇှံအၴၤတှဲၤဖၳ ဘီ ဗှီးကဲစၤရီ အၤကၳး တၤဟၴၤနၲုၤ အၤ စၲုကှၲုး န ပှဲၤ ရဴ အၤ အဲစၲု အိၤကှၲု ပှဲၤ ဒၲ ကၳပြၳကျံဖၳ ခၳးမၤနစိၤ ဟၴ ယၴးတၲၤပြှဲၤနၲုၤ အၤဟီၤ။ ခၳးမၤနစိၤ မၤ ပြှဲၤဇှံအၴၤတှဲၤဖၳ ဒၲ အၤရှၴလၲ တၤဟၴၤ အၤကျဲး တၲၤပြှဲၤ ဟဴ။
\s1 ခၳးပဴလၳ စၲုအိၤလၴးကှၲုး ခၳးစၴူးမၤစၲၤ
\p
\v 17 ဘီ ပှဲၤ စၲုတှၲု ဒၲ ဗှီးယၤရၳဆူၤလၴၤ အၤကၳး အၤခဲးနၲုၤ, ပြှဲၤဇှံအၴၤတှဲၤဖၳ တၤဟၴၤ သဲကြှံးသဲလှဴး အဲမှိၤဆံၤ စဴ ပှဲၤ။
\v 18 ပၤရိး တၲၤညၴးနၲုၤ, ခၳးပဴလၳ စၲုကှၲုး န ပှဲၤ ရဴ ပှဲၤ စၲုအိၤလၴး ဟၴဘဲၤကှၲုး န ခၳးစၴူးမၤစၲၤ န ပြှဲၤဇှံအၴၤတှဲၤပျဴမှၳၤ မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး ဘီနၲုၤတၤဟၴၤ ပွှိး꤮ တၲၤပြှဲၤ။
\v 19 ခၳးပဴလၳ ဟၴမှိၤဟၴရူ ထၲုး အဲၤသီး ရဴ, အၤ ဟၴဆိၤ လှၲုးပွှိးလှၲုးဒွှိး ပှၴ လှဴး အဲၤသီး န တှဲၤရီၤတှဲၤကူး ဒၲ စဴမၤရူၤ မှၴၤထၲုး ပှၴ လှဴးကြူ꤮ ဟဴ လၳး တှဲၤဖၴူတှဲၤမှၴၤ ဒၲ ယၳဒၤဖၳ မှတိၤ တၤဟၴၤ အၤကျဲး ဖၳတၴး နၲုၤတၤဟၴၤ။
\p
\v 20 အဲၤသီး နှီဟၲုးထၲုး အၤ တှဲၤဟၴဘဲၤ ရဴ, အဲၤသီး ထၳၤသဲထူၤ လၤဟူး စဴမၤရူၤ ပွှိး꤮ တၲၤပြှဲၤ။ ထၲုးရဴ အဲၤသီး ဟၴ ခၳးပဴလၳ န, “ပှၲုဗှူ ခၳးပဴလၳ꤮, ယၳဒၤဖၳ ဒၲ အၤ ဇှံကှၤညှကှၤတှဲၤ တၤဟၴၤနၲုၤ အၤ အိၤ စဴဟဴ ဒၲ အၤရီအၤသဴကၳး စဴ ဟဴ နၲုၤမၤ, နှဲၤ မူထၴူၤ ဟဴ။ ထၲုးရဴ အဲၤသီး ယၴးတၤဟၴၤနၲုၤ အၤ ဘၴၤဒၳၤ လှဴးပျီး စဴ ယၳဒၤဖၳ အၤ တှဲၤသိူတှဲၤသူၤ တၤဟၴၤစဴ။
\v 21 မၤနရဴ နှဲၤ စၲု အီၤသိူအီၤသူးကူး တှၲု ယၳဒၤဖၳ ဒၲ အၤ စၲုအိၤ ဒၲ ယၳဒၤဖၳ မှတိၤ အၤကျဲး တၤဟၴၤ န နှဲၤ နဴး ဗီးကူး အဲၤသီး န ခၳးမဴစဲ အၤ တှဲၤသိူတှဲၤသူၤ တၤဟၴၤ, ထၲုးတိၤ နှဲၤ နဴး ဒံတၤလီ ကှၲုး အဲၤသီး အၤဖၳ တၤဟၴၤ ဖ တိၤ, ထၲုးတိၤ နှဲၤ နဴး ကြွိးမှၴၤ ကှၲုးပှး အဲၤသီး န ယၳဒၤဖၳ အၤ လှၴကျိးလှၴခူၤ တၤဟၴၤ တိၤ, အၳး ဟၴ ပှၴ အဲၤသီး ဖၳနၲုၤ။
\v 22 နှဲၤ ဟူးတှၲု ဘီယၴး နၲုၤမၤ, အဲၤသီး ကျူ꤮ နှီဟၲုး နူး ပြဲ။ ဖၳနၲုၤ အၤခၳၤအၤခၴူး, ပှဲၤ တိးဘဲၤ မှၴၤဖၳတၴး?
\v 23 ရဴ မှၴၤဖၳ ပှဲၤ ဟၴဆိၤ ပှၴ နှဲၤ ယၴးနၲုၤ။ ဘီယၴးနၲုၤ ကၤယး ဒၲ အၤ ဘူးထၲုးဟဴ အၤနှၴ ဒၲ စဴမၤရူၤ အၤ မဲၤသဲၤညၴးနၲုၤ, အၤ အိၤ သဲလွှီး။
\v 24 စၲု တှၲကှၲုး န အဲၤသီး ရဴ စၲုမှၴၤမွှိးပျီး ရှိကှၲုး နှဲၤနှၴ န အဲၤသီး နၲုၤ။ ထၲုးရဴ နဴးကျှံၤတၤပျံ အဲၤသီး ခၳၤကျဴ ရဴ ပျ ပှၴ အဲၤသီး အၤကဲၤနၲုၤ။\f + \fr 21:24 \ft စထူၤ ဘီ ယၳဒၤဖၳ တၤဟၴၤ ဘူးတှဲၤ အၤခဲးနၲုၤ, အၤ အီၤစီး အၤခၳၤလှၲုၤ တိၤ။ ဘီ အၤ တှဲၤဘူးယၴး အၤ လၲထူၤဘးထူၤ ဟဴနၲုၤ, အၤ အီၤကျှံၤ တၤပျံနိၤ အၤခၳၤလှၲုၤ ရဴ အၤ လၳးထူၤတူးထူၤ တှဲၤငှၳၤဒၳၤပြှီၤဒၳၤ တၤဟၴၤ။\f* နှဲၤ ကီၤ မှၴၤဖၳနၲုၤ ဟၴရဴ နှဲၤရီၤနှဲၤကူး ဒၲ အၳး ဟၴ တၤဟၴၤနၲုၤ အၳး ပွှိး꤮ တၲၤပြှဲၤ ကှံ သဲညၴး လှဴးဒံၤ န အၤမှ တၲၤစၲၤ꤮ တိၤ ပှး။ ထၲုးတိၤ အၳး ကှံ သဲညၴး လှဴးဒံၤ န နှဲၤ နှၴဘူၤစဲၤ နှီဒံၤ ရဴ နှဲၤ အိၤထွှိးပြှဲၤ ကြွိးကှၲုးဒံၤ ခၳးမဴစဲ အၤ တှဲၤသိူတှဲၤသူၤ အၤခၴူးနၲုၤ ပှး။
\v 25 ပှဲၤ ရးသၳးစၲုဟဴ လီၤ တၲၤဘၤ ဒၲ ယၳဒၤဖၳ မှတိၤ ဒၲ အၤ ထွှိးထူၤဟဴ ပြှဲၤဇှံအၴၤတှဲၤဖၳ တၤဟၴၤ အၤ အိၤ ရဴ ပှဲၤ ဟၴဆိၤလှၲုး ပှၴ ဟဴ အဲၤသီး န ပှဲၤ ဟၴဘဲၤပျံ ထၲုးဟဴ ငှိ န ဆဲၤအၴၤ တၲၤစၲၤစၲၤ ဒၲ အၳး လၳးတူးထူၤ အဲၤ န ပြှဲၤဇှိၤ ဘဲၤဘဲၤ, သွီၤ ဘဲၤဘဲၤ, တှဲၤဖၳတှဲၤလှၴူၤ ဒၲ အၳး စီၤသၴူး အၤကှူးဘိး တၤဟၴၤနၲုၤ ဘဲၤဘဲၤ, အၴၤ တဲး အဲၤ မှၴ, ထၲုးရဴ တိးဘဲၤ စၲုသံစၲုပျနှီ ပြှဲၤမဴၤပြှဲၤခၳး တိၤ။”
\p
\v 26 ဖၳနၲုၤ အၤခၳၤအၤခၴူး, ဆၴူပၤရိးနၲုၤ ခၳးပဴလၳ စၲုရှိကှၲုး န ကၤယးနၲုၤ သဲလွှီး ရဴ အၤ စၲုမှၴၤမွှိးပျီး ရှိကှၲုး အၤနှၴ န အဲၤသီး ဖၳ ယၳဒၤဖၳ လှၴကျိးလှၴခူၤ အိၤနၲုၤ။ သူဖၳ အၤ ကှံ ဟၴဆိၤလှၲုး သဲညၴး အိၤနှၴၤ ရှၴ ပှၴ ယၳဒၤဖၳ အၤ ပြှဲၤလၳးတူးတှဲၤ န တှဲၤမှၴၤမွှိးပျီး အၤ မှဴညၴးယၴး အၤတၤဒံၤ ဘီခဲးတၴး ပှး, ထၲုးရဴ အဲၤသီးယၴး သဲလွှီး ကှံ ဟူးလၳးဟူးတူးထူၤ တှဲၤ ဘီခဲးတၴး ပှး အၤညၴးနၲုၤ, အဲၤသီး စၲုမှၴၤမွှိးပျီး ထၲုး အၤနှၴ ရဴ ခၳးပဴလၳ စၲုထူၤနှၲုး ဒၲ ယၳဒၤဖၳ တှဲၤလၳးတူး ဟိးကၳး။
\s1 အၳး ပှံ ခၳးပဴလၳ ဒၲ တှဲၤလၳးတူး ဟိးကၳး
\p
\v 27 ဘီ တှဲၤမှၴၤမွှိးပျီး အၤမှဴညၴး သၲုးသိူတၲၤညၴး ဖံၤထၲုးဟဴ အၤခဲးနၲုၤ, ယၳဒၤဖၳ အိၤ ဒၲ အၤဆူကှၴကၳး တၤဟၴၤ မူထၴူၤ ခၳးပဴလၳ ဒၲ တှဲၤလၳးတူး ဟိးကၳး, ရဴ အၤ စၲုရှူး ကၤယး ဘဲမှၳၤ တၤဟၴၤ မီၤကှၲု ရဴ အၤ နဴးပှံ အၳး န ခၳးပဴလၳ။
\v 28 အဲၤသီး အဲထိးထူၤ န, “အီၤစၤရှၴလၤဖၳ သီး꤮, မှၴၤစွှိ ကှၲုး မဴး ပှဲၤ တဲး! ကၤယး ယၴးတၲၤပြှဲၤ မၤ, အၤ စၲုလၴး စဴ ခးလှၴ ပွှိး꤮ တၲၤဖိၤ ရဴ အၤ စၲုလၴး အီၤသိူ ပှၴ လှဴး အၳး ပွှိး꤮ တၲၤပြှဲၤ။ အၤ စၲုလၴး အီၤသိူအီၤသူး ပှၴ လှဴး အီၤစၤရှၴလၤဖၳ တၤဟၴၤ ရဴ အၤ အီၤသိူအီၤသူး ခိပၴူ လှဴး ခၳးမဴစဲ အၤ တှဲၤသိူတှဲၤသူၤ တၤဟၴၤ န တှဲၤလၳးတူးဟိး ယၴးတၲၤမၴး ဟဴ။ ခိးညှယၴး, အၤ အဲဟူး နှီစဴဟဴ ယၳဒၤဖၳ မှတိၤ တၤဟၴၤ ဒၲ တှဲၤလၳးတူး ဟိးကၳး ရဴ အၤ ဟူးနှၲုး မှၴၤ မၳးမှူရီၤစှူ လှဴး ခးလှၴ စးဆဲး ဘီယၴး ဟဴ။”
\v 29 (အဲၤသီး စၲုဟၴတှၲု ဖၳယၴး မှၴၤတၴးဟၴရဴ အၤ မူထၴူၤ အၴဖၴစၳၤဖၳ ခၳးတၤရဴဖီမၳ အိၤကှၲုး န ခၳးပဴလၳ ဒၲ ဗှီးကၳး ရဴ အဲၤသီး တၤနှၴၤ လၤဟူး န ခၳးပဴလၳ အဲဟူး နှၲုး လၳး ဒၲ တှဲၤလၳးတူး ဟိးကၳး အၤခၳၤအၤခၴူး အၤ ဟၴ လၤဟူး ဖၳနၲုၤ။)
\p
\v 30 ရဴ အၤ ဆၳဆထူၤ လှဴးပျီး စဴ တၲၤဗှီးလှဴး စဴ။ ရဴ ကၤယး ဘဲမှၳၤ တၤဟၴၤ ကျူၤဟူး ပျၳၤလှဴး ဒၲ ခၳးပဴလၳ အိၤ ရဴ အၤ ဟူးပှံ လၳး ရဴ အၤ စွီၤထၴၤ လၳး ဒၲ တှဲၤလၳးတူးဟိးကျဴး, ရဴ တၲၤဖှၲုတၲုး အၳး မှၴၤဘီကူး တှဲၤလၳးတူးဟိး လှိၤကၤဒးဒၳၤ တၤဟၴၤ။
\v 31 ဘီ ကၤယး ဘဲမှၳၤ တၤဟၴၤ ပှၳးမှၴၤသၴူးဟဴ ခၳးပဴလၳ အၤခဲးနၲုၤ, အၳး သၳးစၲု တှဲၤရီၤတှဲၤကူး ဒၲ ရှိမၴၤ ကျၴူးတၲၤရီ အၤခၳၤကျဴ ယၴးတၲၤပြှဲၤ အၤ အိၤ, ရဴ အၳး ဟၴ လၳး န ဗှီးယၤရၳဆူၤလၴၤ တၤသံးတၤလှံးထူၤ လှဴး စဴဟဴ တၲၤဗှီးလှဴး စဴ။
\v 32 တၲၤဖှၲုတၲုး ကျၴူးတၲၤရီ အၤခၳၤကျဴ ယၴးတၲၤပြှဲၤ အဲနှီ ကျၴူးတၲၤဇှဲၤ အၤခၳၤကျဴ တၤဟၴၤ န ကျၴူးဖၳ တၤဟၴၤ ရဴ အၤ ကျူၤနှၲုး လၤဟူး ဒၲ ကၤယး ဘဲမှၳၤ တၤဟၴၤ အၤကၳး, ရဴ ဘီ ကၤယး ဘဲမှၳၤ တၤဟၴၤ မူထၴူၤ ကျၴူးခၳၤကျဴ န ကျၴူးဖၳ ယၴးတၤဟၴၤ အၤခဲးနၲုၤ, အဲၤသီး ဘၴၤအိၤကှၲုကူး လှဴး အၤ တှဲၤမှံးတှဲၤပှဴၤ ခၳးပဴလၳ ယၴး။
\p
\v 33 ကျၴူးတၲၤရီ အၤခၳၤကျဴ ယၴးတၲၤပြှဲၤ ဟူးတိး ဒၲ ခၳးပဴလၳ အိၤ ရဴ အၤ ဟူးပှံ ခၳးပဴလၳ။ ရဴ အၤ ဟၴတှး အၤ ခိးပၤစှဲ တၤဟၴၤ ရဴ အၤ နဴးပှံ စဴးကျဴၤ ခၳးပဴလၳ န ဆၳၤပျၴူၤတှဴထဲ နၴူးဘိး။ ထၲုးရဴ အၤ ဆၳၤဒူး အၳး န, “အဲၤ မၤ အၳးပၴး? အၤ စၲုမှၴၤ ကြူ꤮ အီးတၴးတၴး?”
\v 34 ကၤယး ဘဲမှၳၤ တၤဟၴၤ အဲထိးထူၤ တၲၤပြှဲၤ တၲၤမၴူး တၲၤပြှဲၤ တၲၤစၲၤ ပြဲ, ဒၲ အၤခိးရှၲုၤ တၤဟၴၤ ရဴ အၤ အဲထိးထူၤ ခိကၴၤ တၲၤစၲၤ။ ဒၲ တှဲၤမှၴၤအၤနှၴ ဖၳယၴး အၤခၳၤအၤခၴူး ကျၴူးတၲၤရီ အၤခၳၤကျဴ ယၴးတၲၤပြှဲၤ သဲညၴး တှးတှၴၤ ပၴပှးတိၤ အၤခၳၤအၤခၴူး အၤ နဴးအဲကှၤကူး ခၳးပဴလၳ န အၤ ခိးပၤစှဲ တၤဟၴၤ ဒၲ ကျၴူးဖၳ တၤဟၴၤ လှၴအိၤ အၤခးလှၴ။
\v 35 ဘီ ခၳးပဴလၳ န ကျၴူးဖၳ တၤဟၴၤ ကှၤတှၲု ဒၲ ခၤဘိး ခးဆၴူ အၤခဲးနၲုၤ, ကၤယး ဘဲမှၳၤ တၤဟၴၤ လၴ မှၴၤဆၳဆ ဆိူၤဟူး အၤခၳၤအၤခၴူး ကျၴူးဖၳ တၤဟၴၤ စဴးထူၤမဴ ကှၤကူး လၳး။
\v 36 ကၤယး ဘဲမှၳၤ ယၴးတၤဟၴၤ ကြွိးကှၤကှၲုး ရဴ “မှၴၤသၴူးကူး လၳး,” အၤ အဲထိး လၤဟူး ဖၳနၲုၤ။
\s1 ခၳးပဴလၳ ဟၴဘဲၤဆီးပျဲနှီ အၤနှၴ
\p
\v 37 ဘီ ကျၴူးဖၳ တၤဟၴၤ ကှံရှၴ အဲနှၲုး ခၳးပဴလၳ ဒၲ ကျၴူးဖၳ လှၴအိၤ အၤခဲးနၲုၤ, ခၳးပဴလၳ ဟၴ ကျၴူးတၲၤရီ အၤခၳၤကျဴ ယၴးတၲၤပြှဲၤ န, “ဗး ဟၴဘဲၤ န နှဲၤ မၤ အၤနှီ ဆလှၴ ဟဲး?” အၤ ဟၴ
\p ရဴ ကျၴူးခၳၤကျဴ ယၴးတၲၤပြှဲၤ ဆၳၤဒူး လၳး န, “နှဲၤ ဟၴဘဲၤစှူ ဆလှၴ ကြီငှိ ဟဲး?
\v 38 ဒၲ အၤရှၴခဲး အၤညှၴးလး ဟီတိၤ နၲုၤ, ကၤယး အီၤစီူဖၳ ဒၲ အၤ မှၴၤ တၤသံးတၤလှံးထူၤ ဆၳဆ ရဴ အၤ အဲထၴၤစၲုခိကူး ကၤယးစှၴူး ကၤယးရီၤစှူ အၤပြှဲၤလွှီးရီ ဒၲ ကှၴဆဲးထၴူးကူၤ လှဴတၤမခၳၤ နၲုၤမၤ နှဲၤ ဟဴ ဗးဟၴတိၤ?”
\p
\v 39 ရဴ ခၳးပဴလၳ ဟၴဆံၤ လၳး န, “ဗး မၤ ယၳဒၤဖၳ တၲၤပြှဲၤ, ဗး အိၤပၤစှဲလှူၤ ဘီ စီၤလီၤစီၤယၤကှၴ, ဗှီးတှၤစၳ အၤကၳး နၲုၤပြဲ။ ဗှီးယၴး တၲၤဗှီး နၲုၤမၤ ဗှီး ဒၲ အၤမွှီၤ လှၲုးထၴူးလှၲုးကှၴ တၲၤဗှီး။ ဗး မၤ ဗှီးတှၤစၳဖၳ တၲၤပြှဲၤ ပြဲ။ ခူသဲဒိး ဒၴူ ဗး တှဲၤဆၲုတှဲၤခဲး ဒၲ ဗး ကှံ ဟၴဘဲၤ န ကၤယး ဘဲမှၳၤ ယၴးတၤဟၴၤ။”
\p
\v 40 ရဴ ကျၴူးတၲၤရီ အၤခၳၤကျဴ ယၴးတၲၤပြှဲၤ ဒၴူ အဲၤ တှဲၤဆၲုတှဲၤခဲး အၤခၳၤအၤခၴူး, ခၳးပဴလၳ ကၤထဴၤ ဘီ ခၤဘိးလိၤ နၲုၤ, ရဴ အၤ ဗှံဗှူစၲု အၤတၤခၳၤ ဒၲ ကၤယး ဘဲမှၳၤ ယၴးတၤဟၴၤ အၤ အိၤ။ ဘီ အဲၤသီး အိၤသၲုၤဟဴ အၤခဲးနၲုၤ, ခၳးပဴလၳ ဟၴဘဲၤတှး အဲၤသီး န ဟီဘြၳငှိ။
\c 22
\p
\v 1 ရဴ ခၳးပဴလၳ ဟၴ ပှၴ အဲၤသီး န, “ပှၲုဗှူ မှၲုဖဲး သီး꤮, နှီဒး လၤဟူး ဗး တှဲၤဟၴဘဲၤဆီးပျဲ ဗးနှၴ ဒၲ သီး မဲၤသဲၤညၴး ယၴး။”
\v 2 ဘီ အဲၤသီး နှီဟၲုး အၤ ဟၴဘဲၤ အဲၤသီး န ဟီဘြၳငှိ အၤခဲးနၲုၤ, အဲၤသီး လှၴအိၤသၲုၤ ရူကျဴးလၲ ပးပး။
\p ရဴ ခၳးပဴလၳ ဟၴဘဲၤ ပျၴၤဟူး ပှိ န,
\v 3 “ဗး မၤ ယၳဒၤဖၳ တၲၤပြှဲၤ, ဗး အိၤပၤစှဲလှူၤ ဒၲ ဗှီးတှၤစၳ, ဒၲ စီၤလီၤစီၤယၤကှၴ အၤ တှဲၤပၲအၤလှဲး, မၤနရဴ ဗး ဒၳၤထူၤ ဒၲ ဗှီးယၤရၳဆူၤလၴၤ။ ခၳးကၤမၴၤလီၤယၲၤလ မၤ ဗး သရ ရဴ အၳး အီၤသိူ တှးတှၴၤ နူၤစဴ ဗး န တှဲၤသိူတှဲၤသူၤ ဒၲ မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ ကြွိးမှၴၤကှၲုး ထၲုးဟဴ နၲုၤတၤဟၴၤ။ ဗး သဲပျဴၤဆိူၤ မှၴၤလှဴးသၳၤလှဴးသဲ နူၤစဴ စဴမၤရူၤ အၤ တှဲၤဖၴူတှဲၤမှၴၤ သူန သီး ဒၲ အၤ အိၤ ဘီယၴး တၤဟၴၤ ပွှိးပြှဲၤ သဲပျဴၤဆိူၤ နူၤစဴ ခိးညှ ယၴးနၲုၤဟဴ။
\v 4 ကၤယး ဒၲ အၤ ကြွိးကှၲုး ကျူ ဒၲ ယၴၤဆၳူခြီ ဒၴူလှၲုး ယၴးနၲုၤ, ဗး မှၴၤစှၴူးမှၴၤစှံၤ စဴ အဲၤသီး ဘ꤮ တၴး ဟၴနၲုၤ, ဗး မှၴၤစှၴူးမှၴၤစှံၤ တှၲု စဴ အဲၤသီး ဒၲ အၤ သၴူး စဴ။ ထၲုးရဴ ဗး ပှံ လှဴး ပြှဲၤမဴၤပြှဲၤခၳး တၤဟၴၤ ရဴ ဗး ဒဴတှးလှဴး အဲၤသီး ဒၲ အၤပှိၤကၳး။
\v 5 ဗး ဟၴဘဲၤစဴဟၴဘဲၤတှၴၤ ပြဲ နၲုၤမၤ, ပြှဲၤလၳးတူး ခၳၤကျဴဒၳၤလၲ ယၴးနၲုၤ န ယၳဒၤဖၳ ဒၲ အၤ ထွှိး ခၳၤကျဴခၳၤကျူး လှဴး꤮ ပျီး တၤဟၴၤ ခူဘဲ အၤသဲ ဒၲ ဗးညၴး ပြဲ။ မှၴၤတၴးဟၴရဴ, သူဖၳ ဗး ကှံ စၲုပှံ ကၤယး ဒၲ အၤ ကြွိးကှၲုး ယၴၤဆၳူခြီ အၤခၴူး နၲုၤတၤဟၴၤ ရဴ ဗး ကှံ စဴးကျဴၤ အဲၤသီး န ဆၳၤပျၴူၤတှဴထဲ, ထၲုးပှးရဴ ဗး ကှံ အဲကှၤ စီၤရူၤ အဲၤသီး ဒၲ ဗှီးယၤရၳဆူၤလၴၤ ပှး နၲုၤရဴ, အဲၤသီး ထွှိး ခၳၤကျဴခၳၤကျူး နၲုၤတၤဟၴၤ ရးစၲုနှီ လီၤတၤဟၴၤ ရဴ အၤ ဒၴူစၲု န ဗး။ လီၤ ယၴးတၤဟၴၤနၲုၤ, အၤ ရးစၲု ပှၴ အၤပှၲုဗှူ ယၳဒၤဖၳ ဒၲ အၤ ထွှိး ခၳၤကျဴခၳၤကျူး ရဴ အၤ အိၤ လၤဟူး ဒၲ ဗှီးဒၤမၤစၴၤ ဒၲ ဗး ကှံရှၴ စၲု ဗှီးယၴး တၲၤဗှီး အၤကၳး နၲုၤတၤဟၴၤ အၤ အိၤ။”
\s1 ခၳးပဴလၳ ဟၴလှၲုး ပှၴ အၳး န အၤသဲပျဴၤ ထၳၤလှူၤကှၤ အၤရီၤအၤကူး
\p
\v 6 “ဘီ ဗး ဟူး ဖံၤဟဴ န ဗှီးဒၤမၤစၴၤ ဘီ မှဴထၲုၤဟဴ အၤခဲးနၲုၤ, တှဲၤလီးတၤခဲး ရၤဆိး တၲၤကှၲုၤ အိၤ ဒၲ မှဴခၳၤ ဟူးလှူၤ လီးတၤဗှၤ ထူၤခၴူ ဒၲ ဗး ခးဆၴူ။
\v 7 ဗး လၤခံတှး ဒၲ ဟၴၤခၳၤ ရဴ ဗး နှီဟၲုး ငှိ ပြှၤထူၤ ရဴ အၤ ဟၴ ဗး န, ‘ခၳးစဴလၳ꤮, ခၳးစဴလၳ꤮, မၤမှၴၤတၴးရဴ နှဲၤ စၲု မှၴၤစှၴူးမှၴၤစှံၤ ဗး မှၴၤတၴး?’
\p
\v 8 “ရဴ ဗး ဆၳၤဒူးဆံၤ အဲၤ န, ‘ဘူၤစဲၤ, နှဲၤ မၤ အၳးပၴး?’
\p “ရဴ အၤ ဟၴဆံၤ ဗး န, ‘ဗး မၤ ဗှီးနၤစၤရဲဖၳ ယၴၤဆၳူ ဒၲ နှဲၤ မှၴၤစှၴူးမှၴၤစှံၤ အဲၤနၲုၤ တၲၤပြှဲၤ ဟဴ။’
\v 9 ကၤယး ဒၲ အၤ ကြွိးစၲုကှၲုး န ဗး တၤဟၴၤ မူထၴူၤ တှဲၤလီး နၲုၤတၲၤကှၲုၤ တၤဒၲၤရဴ အၤ နှီဟၲုး လၤဟူး ငှိ ဒၲ အၤ ဟၴဘဲၤ န ဗး ယၴးနၲုၤ တိၤ။
\p
\v 10 “‘ဘူၤစဲၤ꤮, ဗး တိးဘဲၤ မှၴၤဖၳတၴး?’ ဗး ဆၳၤဒူးဆံၤ အဲၤ ဖၳနၲုၤ။
\p “ရဴ ဘူၤစဲၤ ဟၴဆံၤ ဗး န, ‘အီၤထဴၤ ရဴ စၲုနှၲုး ဒၲ ဗှီးဒၤမၤစၴၤ အၤကၳး နၲုၤ။ စဴမၤရူၤ တၤရီၤတၤရူး ပှၴထၲုးဟဴ ဒၲ နှဲၤညၴး ဟဴ, နှဲၤ တိးဘဲၤ မှၴၤကြူ꤮ အီးတၴးနၲုၤ, အၳး ကှံ ဟၴဆိၤ ပှၴဒံၤ နှဲၤ ပှး။’
\v 11 တှဲၤလီးတၤခဲး နၲုၤတၲၤကှၲုၤ အၤခၳၤအၤခၴူးရဴ ဗး မဲၤသဲၤခီကူး။ ဗးခိးဗးသိူ တၤဟၴၤ စွီၤနှၲုးသၳးနှၲုး ပြဲ ဗး ဒၲ ဗှီးဒၤမၤစၴၤ အၤကၳး ပြဲ။
\p
\v 12 “ကၤယး အၤမွှီၤ န ခၳးအၤနၤနီ အိၤ တၲၤပြှဲၤ, အဲၤ မၤ ကၤယး တၲၤပြှဲၤ ဒၲ အၤ မှိၤနူၤစဴ စဴမၤရူၤ, ရဴ အၤ လှံၤ ကြွိးမှၴၤကှၲုး ဖၳ တှဲၤသိူတှဲၤသူၤ အိၤ နၲုၤ။ ရဴ ယၳဒၤဖၳ အိၤ ဘီ ဗှီးဒၤမၤစၴၤ အၤကၳး နၲုၤတၤဟၴၤ ဒူၤဒၳၤဇှံညှ နူၤစဴ လၳး စဴ။
\v 13 အၤ ဟူး အီၤထဴၤအိၤ ဒၲ ဗး ခးဆၴူ ရဴ အၤ ဟၴ ဗး န, ‘ပှၲုဗှူ ခၳးစဴလၳ꤮, မူထၴူၤ ကှၤခၴူး ခၴူးသူမဴး,’ အၤ ဟၴ ရဴ, ဗးမဲၤသဲၤ လီးကှၤ တၲၤဖှၲု လီးကှၤခၴူးစဴ, ရဴ ဗး မူထၴူၤရှဲး အဲၤ။
\p
\v 14 “ရဴ ခၳးအၤနၤနီ ဟၴ ဗး န, ‘စဴမၤရူၤ ဒၲ ပှဲၤဖဲး ဒၲ꤮ ညၴနၳၤ တၤဟၴၤ စဴဘဲးထူၤ အဲၤ တၲၤပြှဲၤနၲုၤ, အၤ နွိထူၤဟဴ နှဲၤ ဒၲ နှဲၤ ကှံ သဲညၴး တှဲၤ ဒၲ အၤတိး လၳးသဲပျဴၤ တၤဟၴၤ, ထၲုးရဴ နှဲၤ ကှံ မူထၴူၤ အၤ ပြှဲၤမှၴၤတှဲၤဖၳ စဴတှၴၤ တၲၤပြှဲၤ, ရဴ နှဲၤ ကှံ နှီဟၲုးဘဲၤ ဒံၤ ငှိ ဒၲ အၤ ဟၴဘဲၤ နှီဒံၤ နှဲၤ န အၤနှၴ ယၴးနၲုၤ ပှး။
\v 15 မှၴၤတၴးဟၴရဴ နှဲၤ ကှံ ထွှိးထူၤ ပြှဲၤခူသဲ တၲၤပြှဲၤ ဒၲ လၳးညၴး ပှး, ရဴ နှဲၤ ကှံ ဟၴဆိၤ ပှၴ အၳး ပွှိး꤮ တၲၤပြှဲၤ န တှဲၤ ဒၲ နှဲၤ မူထၴူၤ, နှီဟၲုးဘဲၤ နၲုၤတၤဟၴၤ ပှး။
\v 16 နှဲၤ မှၴၤ ပှူယဲ နှဲၤနှၴ မှၴၤတၴး? အီၤထဴၤမဴး ရဴ ပျွိးကှၤမဴး နှဲၤနှၴ န ထၴူးနၲုၤ, ရဴ ကွီးစဴဘဲးထူၤ မဴး အဲၤ ဒၲ အၤ ကှံ ဆီးပျီးကူး နှဲၤ တှဲၤသံ ယၴးနၲုၤ,’” ခၳးပဴလၳ ဟၴ ပှၴ အဲၤသီး ဖၳနၲုၤ။
\s1 ဘူၤစဲၤ အဲ ခၳးပဴလၳ န အၤ ကှံ စၲုဟၴဆိၤဒၲၤညး ပှၴ အၳး ဒၲ ယၳဒၤဖၳ မှတိၤ တၤဟၴၤ အၤကျဲး
\p
\v 17 ခၳးပဴလၳ ဟၴ ပှိ န, “ဗး ကှၤခၴူး ခၴူးသူ ဒၲ ဗှီးယၤရၳဆူၤလၴၤ ရဴ ဘီ ဗး ကွီးစဴဘဲး ဒၲ တှဲၤလၳးတူး ဟိးကၳး အၤခဲးနၲုၤ, ဗး မူထၴူၤလွိ တှဲၤတၲၤစၲၤ။
\v 18 ဒၲ ဗး တှဲၤမူထၴူၤလွိ ယၴးအၤကၳးနၲုၤ, ဗး မူထၴူၤ ဘူၤစဲၤ ရဴ အၤ ဟၴ ဗး န, ‘ထၴၤစၲုကူး ပြူးပြူးမဴး ဒၲ ဗှီးယၤရၳဆူၤလၴၤ ယၴးအၤကၳးနၲုၤ, မှၴၤတၴးဟၴရဴ နှဲၤ ခူလှၲုး နှဲၤသဲ န ဗးရီၤဗးကူး ယၴးတၤဟၴၤနၲုၤ ကၤယး ဘဲမှၳၤ ဘီယၴး တၤဟၴၤ နှီဒးကှၲုး နှဲၤတှဲၤ တိၤ။’
\p
\v 19 “ဗး ဟၴဆံၤ အဲၤ န, ‘ဘူၤစဲၤ꤮, အဲၤသီး သဲညၴး တှးတှၴၤ စဴဟဴ န ဗး စၲု ဒၲ တှဲၤစဴဘဲးဟိးကၳး တၲၤမၴး ထၲုး တၲၤမၴး ရဴ ကၤယး ဒၲ အၤ ဇှံကှၤညှကှၤ နှဲၤ တၤဟၴၤနၲုၤ, တၤဟၴၤဟၴၤ ရဴ ဗးမှံးဗးပှဴၤ အဲၤသီး, တၤဟၴၤဟၴၤ ရဴ ဗး ဒဴတှး အဲၤသီး ဒၲ အၤပှိၤကၳး ဟဴ။
\v 20 ရဴ ဘီ အၳး မှၴၤသၴူး ခၳးစၤတီၤဗၴၤ ဒၲ အၤ ခူအၤသဲ န နှဲၤရီၤနှဲၤကူး ယၴးတၲၤပြှဲၤ အၤခဲးနၲုၤ, ဗး အိၤကှၲုး ဘီနၲုၤ, ရဴ ဗး ကြွိးပှိ နှီဒၴူ ကှၲုး န ကၤယး ဒၲ အၤ မှၴၤသၴူး လၳး နၲုၤတၤဟၴၤ တၲၤကၴူး ရဴ ဗး အိၤပှဴမူနှီ ပှၴကှၲုး ကၤယး ဒၲ အၤ မှၴၤသၴူး လၳး နၲုၤတၤဟၴၤ အၤစှၤကျဴး တၤဟၴၤ။’
\p
\v 21 “ဘူၤစဲၤ ဟၴ ဗး န, ‘စၲုမဴး! မှၴၤတၴးဟၴရဴ, ဗး ကှံ နဴးစၲု တၤဖးဇၴူၤကူး နှဲၤ ဒၲ ယၳဒၤဖၳ မှတိၤ တၤဟၴၤ အၤ အိၤ။’”
\p
\v 22 ဘီ ခၳးပဴလၳ ဟၴဘဲၤ တှၲုဟဴ ဘီယၴး အၤခဲးနၲုၤ, ကၤယး ဘဲမှၳၤ ယၴးတၤဟၴၤ နှီဒး ခူးပှးတိၤ ရဴ အဲၤသီး စၴူပြၴူး အဲထိးထူၤ လၤဟူး န, “မှၴၤသၴူးကူး အဲၤ! အၤ ကဴၤ အိၤထွှိးပြှဲၤ ပှး တိၤ ဟဴ!”
\p
\v 23 အဲၤသီး အဲထိးအဲမှိၤ, ဗှံဗှူထူၤ လှဴး အၤဟၴူၤစှၤ ရဴ ပြၲုထူၤမဴ လှဴးပျီး ဟၴၤမံၤ။
\v 24 ယၳဒၤဖၳ ယၴးတၤဟၴၤ စၲု အဲထိးအဲမှိၤ လၤဟူး စဴ ကၤတှဲယၴး ရဴ မၤ, တှဲၤရီၤတှဲၤကူး စဴဖၳတၴးတၴးနၲုၤ, ရှိမၴၤ ကျၴူးတၲၤရီ အၤခၳၤကျဴ ယၴးတၲၤပြှဲၤ သဲဇှံ သဲညၴး ကှၲုး အၤခၳၤအၤခၴူး, အၤ ဟၴတှး အၤ ခိးပၤစှဲ တၤဟၴၤ န အၤ ကှံ သၳးစၲု ခၳးပဴလၳ ဒၲ ကျၴူးဖၳ တၤဟၴၤ လှၴအိၤ အၤဟီၤကၳး, ရဴ အၤ ကှံ နဴးတှး အၤကျၴူးဖၳ တၤဟၴၤ ကှံ မှံး ခၳးပဴလၳ ရဴ ကှံ စှၴၤမူ လၳး ပှး။
\v 25 မၤနရဴ ဘီ အဲၤသီး စဴးကျဴၤ ခၳးပဴလၳ ဒၲ အၤ ကှံ မှံး လၳး န အီၤပျီရွှီ အၤခဲးနၲုၤ, ခၳးပဴလၳ ဟၴ ကျၴူးတၲၤဇှဲၤ အၤခၳၤကျဴ ဒၲ အၤ ကၤထဴၤ အိၤဘီနၲုၤ တၲၤပြှဲၤ န, “ရှိမၴၤ ထၴူးဖၳကှၴဖၳ တၲၤပြှဲၤနၲုၤ အၤတှဲၤသံ အိၤ ဟဲး, မၤ အၤ အိၤတိၤ ဟဲး နၲုၤ, သီး စီၤရူၤ ထံစှၴၤမူ ထၲုးဟီတိၤ ရဴ သီး ကှံရှၴ မှံး အဲၤ နၲုၤမၤ အၤတိး ဆလှၴ နူး န တှဲၤသိူတှဲၤသူၤ ဟဲး?”
\p
\v 26 ဘီ ကျၴူးတၲၤဇှဲၤ အၤခၳၤကျဴ ယၴးတၲၤပြှဲၤ နှီဟၲုး တှဲၤယၴး အၤခဲးနၲုၤ, အၤ စၲု ဟၴဆိၤ ဒီးတံ ပှၴ န ကျၴူးတၲၤရီ အၤခၳၤကျဴ ရဴ အၤ စၲုဆၳၤဒူး ကျၴူးတၲၤရီ အၤခၳၤကျဴ ယၴး န, “နှဲၤ ကှံရှၴ မှၴၤ အဲၤ ဖၳတၴး ပှး? အဲၤ မၤ ရှိမၴၤ ထၴူးဖၳကှၴဖၳ တၲၤပြှဲၤ ဗှး!”
\p
\v 27 ဒၲ တှဲၤရီၤတှဲၤကူး ယၴး အၤခၳၤအၤခၴူးရဴ, ကျၴူးတၲၤရီ အၤခၳၤကျဴ ယၴးတၲၤပြှဲၤ စၲု ဒၲ ခၳးပဴလၳ အၤ အိၤ ရဴ အၤ စၲု ဆၳၤဒူး လၳး န, “ဟၴပှၴမူ ဗး, နှဲၤ မၤ ရှိမၴၤ ထၴူးဖၳကှၴဖၳ တၲၤပြှဲၤ ဟဲး?”
\p ရဴ ခၳးပဴလၳ ဟၴဆံၤ လၳး န, “အဴၤ꤮ အၤမှ။”
\p
\v 28 ရဴ ကျၴူးတၲၤရီ အၤခၳၤကျဴ ယၴးတၲၤပြှဲၤ ဟၴ လၳး န, “သူဖၳ ဗး ထွှိးနှီကှၲုး ရှိမၴၤ ထၴူးဖၳကှၴဖၳ တၲၤပြှဲၤ နၲုၤရဴ, ဗး ဒၴူဘဲၤ အဲ နူၤစဴ ရံး စဴ။”
\p မၤနရဴ ခၳးပဴလၳ ဟၴဆံၤ လၳး န, “ဗးမှၲုဗးဖဲး မၤ ရှိမၴၤ ထၴူးဖၳကှၴဖၳ အၤခၳၤအၤခၴူး, ဗး ရဴ, ဗး ထွှိး ရှိမၴၤ ထၴူးဖၳကှၴဖၳ ဒၲ ဗး အိၤပၤစှဲလှူၤ အၤခဲးပး စဴ။”
\p
\v 29 တၲၤဖှၲုတၲုး, ကၤယး ဒၲ အၤ ကှံရှၴ ထံစှၴၤမူ လၳး တၤဟၴၤနၲုၤ, အၤ စၲု တၤဖးကူး လှဴး န လၳး။ ထၲုးရဴ ကျၴူးတၲၤရီ အၤခၳၤကျဴ ယၴးတၲၤပြှဲၤနၲုၤ, အၤ သဲအီၤဆၴး နှီဒၴူ ခၴူး နူၤစဴ, မှၴၤတၴးဟၴရဴ အၤ သဲညၴး ဟူး န ခၳးပဴလၳ မၤ ရှိမၴၤ ထၴူးဖၳကှၴဖၳ တၲၤပြှဲၤစဴ, မၤနရဴ အၤ ယိး စၲုနဴး စဴးကျှဴၤမၤသံ ထၲုးဟဴ အၳး န ဆၳၤပျၴူၤတှဴထဲ တၤဟၴၤ အၤခၳၤအၤခၴူး, အၤ သဲအီၤဆၴး နှီဒၴူ ခၴူး နူၤစဴ။
\s1 ခၳးပဴလၳ စၲုတှၲု ဒၲ ယၳဒၤဖၳ ခၳၤကျဴခၳၤကျူး တၤဟၴၤ အၤ မဲၤသဲၤညၴး
\p
\v 30 ယၳဒၤဖၳ တၤဟၴၤ စၲုဘၴၤတှၲု တှဲၤသံ ဒၲ ခၳးပဴလၳ အၤလှိၤ မှၴၤတၴးနၲုၤ, ကျၴူးတၲၤရီ အၤခၳၤကျဴ ယၴးတၲၤပြှဲၤ သဲဇှံ သဲညၴး တှးတှၴၤရူ အၤခၳၤအၤခၴူး, မှဴလီးဘၳးရဴ, အၤ နဴးစၲု အီၤလၴူးကူး ဆၳၤပျၴူၤတှဴထဲ ဒၲ ခၳးပဴလၳ အၤလှိၤ။ ထၲုးရဴ အၤ ဒၴူတှး အၤငှိ န အၤ နဴးအိၤကၳအိၤကူ လှဴး လှဴး꤮ ကၤယး ဒၲ အၤ ထွှိး ပြှဲၤလၳးတူး ခၳၤကျဴ တၤဟၴၤ န ယၳဒၤဖၳ ဒၲ အၤ ထွှိး ခၳၤကျဴခၳၤကျူး နၲုၤတၤဟၴၤ။ ထၲုးရဴ အၤ အဲ ခၳးပဴလၳ ရဴ အၤ နဴးအီၤထဴၤအိၤ လၳး ဒၲ အဲၤသီး အၤမဲၤသဲၤညၴး။
\c 23
\p
\v 1 ခၳးပဴလၳ မူစၲုတိး ယၳဒၤဖၳ ဒၲ အၤ ထွှိးဒၳၤထွှိးခၳၤ ယၴးတၤဟၴၤ ရဴ အၤ ဟၴ အဲၤသီး န, “ဗး ပှၲုဗှူ သီး꤮, ဒၲ ဗး သဲပျဴၤကၳးနၲုၤ အၤ ဒၴူလှၲုး ဗး န ဗး တှဲၤအိၤထွှိးပြှဲၤ ဒၲ စဴမၤရူၤ အၤ မဲၤသဲၤညၴးယၴး, တှၲုခိးညှနၲုၤ, အၤမွှိးအၤပျီး လၲဘး လှဴးပျီး ပြဲ။”
\v 2 ပြှဲၤလၳးတူး ခၳၤကျဴဒၳၤလၲ ခၳးအၤနၤနီ နဴးပျှူ ခၳးပဴလၳ ခးအၳၤ န ကၤယး ဒၲ အၤ ကၤထဴၤအိၤဖံၤ န လၳး နၲုၤတၤဟၴၤ။
\v 3 ထၲုးရဴ ခၳးပဴလၳ ဟၴဆံၤ အဲၤ န, “ကၲ꤮ ဒဴ ဒၲ အၳး ပျှဴဘၳး အဲၤ꤮, စဴမၤရူၤ ကှံ ပျှူ နှဲၤ ပှး! နှဲၤ အိၤနူးအိၤ ဘီနၲုၤ န နှဲၤ ကှံ စီၤရူၤ ဗး ဖၳ တှဲၤသိူတှဲၤသူၤ အၤကျူ ဟူး နၲုၤ တၤဒၲၤရဴ ဒၲ နှဲၤ နဴးပျှူ အၳး န ဗး ခးအၳၤ အၤခၳၤအၤခၴူး နှဲၤ တၤလွိဟဴ တှဲၤသိူတှဲၤသူၤ ဟဴ။”
\p
\v 4 ကၤယး ဒၲ အၤ အိၤဖံၤ န ခၳးပဴလၳ တၤဟၴၤ ဟၴဆံၤ လၳး န, “ကၲ꤮ နှဲၤ စၲု ဟၴဘဲၤ မၳးမှူရီၤစှူ ဘံၤတှၲု စဴ စဴမၤရူၤ အၤ ပြှဲၤလၳးတူး ခၳၤကျဴဒၳၤလၲ ယၴးတၲၤပြှဲၤပြှဲၤ!”
\p
\v 5 ရဴ ခၳးပဴလၳ ဟၴဆံၤ န, “ဗး ပှၲုဗှူ သီး꤮, ဗး သဲညၴး န အဲၤ မၤ အၤ ထွှိး ပြှဲၤလၳးတူး ခၳၤကျဴဒၳၤလၲ နၲုၤ မှတိၤ။ လီၤစးဆဲး ဟၴအိၤနှၴၤ န, ‘ကၤယး ထွှိး ခၳၤကျဴခၳၤကျူး ဒၲ အၤ ပၲနှီ နှဲၤ ကၤယး တၤဟၴၤ ယၴးတၲၤပြှဲၤနၲုၤ, နှဲၤ တိးဘဲၤ ဟၴ မၳးမှူရီၤစှူ နှီ လၳး တိၤ,’”\f + \fr 23:5 \ft ထၴၤကှၤ ၂၂:၂၈\f* အၤ ဟၴ ဖၳနၲုၤ။
\p
\v 6 ဘီ ခၳးပဴလၳ မူထၴူၤ န ကၤယး အိၤဘီနၲုၤ တၤဟၴၤ မၤ တၤဟၴၤဟၴၤ ရဴ စၤဒၳကဲဖၳ, တၤဟၴၤဟၴၤ ရဴ ဖၤရီၤဆူဲဖၳ အၤခၳၤအၤခၴူး, အၤ အဲထိးထူၤလှၲုး ပှၴ ယၳဒၤဖၳ ဒၲ အၤ ထွှိး ခၳၤကျဴ တၤဟၴၤ န, “ဗး ပှၲုဗှူ သီး꤮, ဗး မၤ ဖၤရီၤဆူဲဖၳ တၲၤပြှဲၤ။ ဗး မၤ ဖၤရီၤဆူဲဖၳ တၤဟၴၤ အၤ ဖၳပြှဲၤခၳး မၤ အၤမှမှ။ ဗး မူဆံး န ကၤယး ဒၲ အၤ သၴူး တၤဟၴၤနၲုၤ, အၤ ကှံ အီၤထဴၤထွှိးပြှဲၤ ကှၤခၴူး ခၴူးသူ ပှး အၤခၳၤအၤခၴူးရဴ သီး ထံစှၴၤ ဗး။”
\v 7 ဒၲ အၤ ဟၴလှၲုးထူၤ တှဲၤ ဖၳယၴး အၤခၳၤအၤခၴူး, ဖၤရီၤဆူဲဖၳ န စၤဒၳကဲဖၳ တၤဟၴၤ ကြၴကြှူ ခၴူးလၳး ရဴ အဲၤသီး လှၳၤပြၲုကူး လၳး နၴူးမှၳၤ။
\v 8 (မှၴၤတၴးဟၴရဴ စၤဒၳကဲဖၳ တၤဟၴၤနၲုၤ, အၤ ဟၴ လၤဟူး န, ကၤယး သၴူး ထၲုးဟဴ တၤဟၴၤနၲုၤ, အၤ အီၤထဴၤထွှိးပြှဲၤ ကှၤခၴူး ပှးတိၤ။ ထၲုးတိၤ တၤနၴမှဴခၳၤဖၳ ဘဲၤဘဲၤ, ဇှိၤ ဘဲၤဘဲၤ, အၤ အိၤ တၲၤစၲၤ꤮ တိၤ။ မၤနရဴ ဖၤရီၤဆူဲဖၳ တၤဟၴၤ ကၴၤ ရဴ, အၤ ဇှံအၴၤ လှဴး ကၴၤ န အၤ အိၤလှဴး သၲုးစၲၤ။)
\p
\v 9 ယၴးတၲၤဖှၲုရဴ အၳး လၴ꤮ အဲထိးအဲမှိၤထူၤ ဆိူၤဆိူၤ ရဴ ဒၲ အဲၤသီး အၤကျဲးနၲုၤ ကၤယး ဒၲ အၤ သဲညၴး စဴမၤရူၤ တှဲၤသိူတှဲၤသူၤ အိၤ တၤဟၴၤ, အဲၤသီး မၤ တၲၤမှၳၤစံး န ဖၤရီၤဆူဲဖၳ ယၴးတၤဟၴၤ နၲုၤဟဴ, ရဴ ဒၲ အဲၤသီးကျဲး တၤဟၴၤဟၴၤနၲုၤ, အၤ အီၤထဴၤ ရဴ အၤ ကြၴ ကှၤခၴူးဆံၤ န, “ပှဲၤ မူထၴူၤ ကၤယး ယၴးတၲၤပြှဲၤ အၤ တှဲၤမှၴၤသံ တၲၤစၲၤ꤮ တိၤ။ တၤရူမၤ သဲထွှိးပြှဲၤ မှတိၤမၤ တၤနၴမှဴခၳၤဖၳ နဴးဟၴဘဲၤ လၤကိး အဲၤ ပြဲ ကိးလၴၤ။”
\v 10 တှဲၤကျၴူတှဲၤငး ယၴး အၤ ဆိူၤထူၤ တှၲု စဴ ဒၲ ကျၴူးတၲၤရီ အၤခၳၤကျဴ ယၴးတၲၤပြှဲၤ ဘဲၤဇှဴၤ န သဲအီၤဆၴး အၳး ထဴဇှးထဴမှံၤကူး ခၳးပဴလၳ အၤခၳၤအၤခၴူး, အၤ နဴးအဲထၴၤကူး ခၳးပဴလၳ န အၤကျၴူးဖၳ တၤဟၴၤ ဒၲ အဲၤသီး အၤကျဲး, ရဴ အၤ သၳးစၲုကူး လၳး ဒၲ ကျၴူးဖၳ တၤဟၴၤ လှၴအိၤနှီ ဟီၤ နၲုၤတၤဟၴၤ အၤကၳး။
\p
\v 11 ဘီ နၲုၤတၲၤသဲး, ဘူၤစဲၤ ဟူး ကၤထဴၤအိၤ ဒၲ ခၳးပဴလၳ ခးဆၴူ ရဴ အၤ ဟၴ လၳး န, “ဒူၤဆိူၤဒူၤဆဴး နှဲၤ သဲပျဴၤ နီ꤮။ ဖၳ နှဲၤ ခူ ထၲုးဟဴ နှဲၤသဲ န ဗးရီၤဗးကူး ဘီ ဗှီးယၤရၳဆူၤလၴၤ အၤကၳး ယၴးနၲုၤ, နှဲၤ ကှံ ခူနှီကှၲုး ပှိဒံၤ တှဲၤရီၤတှဲၤကူး ယၴးနၲုၤ ဒၲ ဗှီးရှိမၴၤ အၤကၳး နၲုၤပှး။”
\s1 အၳး ကြၴၤ မှၴၤသၴူး ခၳးပဴလၳ
\p
\v 12 ဆၴူပၤရိး မှဴလီးဘၳး အၤခဲးနၲုၤ, ယၳဒၤဖၳ တၤဟၴၤ ဟူးအိၤကၳ ဟၴဘဲၤ လၳး ရဴ အဲၤသီး ဟၴဘဲၤ ဆၳၤကၳး နှီဒၴူ လၳး ငှိ ရဴ အၤ ဘူးခၴူးလၳး န, “ပှဲၤ ကီၤ မှၴၤသၴူးနှီ ဟီ ခၳးပဴလၳ တိၤ နၲုၤ, ပှဲၤအၴၤပှဲၤအိး တၲၤစၲၤ꤮ တိၤ။”
\v 13 ကၤယး ဒၲ အၤ ဆၳၤကၳးဟၲုၤ လၳး ငှိ ယၴးတၤဟၴၤနၲုၤ, အၤ အိၤ ကၤယး လွှီးဆၴူး လၲစဴ။
\v 14 ထၲုးရဴ အဲၤသီး စၲု ဒၲ ပြှဲၤလၳးတူး ခၳၤကျဴခၳၤကျူး တၤဟၴၤ န ယၳဒၤဖၳ မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး တၤဟၴၤ အၤ အိၤ ရဴ အၤ ဟၴ န, “ပှဲၤ ဘူးသၴူး ထၲုးဟဴ ပှဲၤနှၴ န ပှဲၤ ကီၤ မှၴၤသၴူးနှီ ဟီ ခၳးပဴလၳ တိၤ ဟၴရဴ ပှဲၤအၴၤပှဲၤအိး တၲၤစၲၤ꤮ တိၤ။
\v 15 ဖၳနၲုၤ အၤခၳၤအၤခၴူး သီး န ယၳဒၤဖၳ ဒၲ အၤ ထွှိး ခၳၤကျဴခၳၤကျူး တၤဟၴၤ ရးစၲု လီၤ တၲၤဘၤ ဒၲ ရှိမၴၤ ကျၴူးတၲၤရီ အၤခၳၤကျဴ နၲုၤတၲၤပြှဲၤ အၤ အိၤ ရဴ ဟၴ လၳး န, နဴးသၳးကှၤခၴူး ခၴူးသူ ခၳးပဴလၳ ဒၲ သီး အိၤနၲုၤ။ ရဴ စှၴူမှၴၤ လၤဟူး ဖၳ သီး သဲဇှံ သဲညၴး တှးတှၴၤ အဲထူၤပှိ တှဲၤရီၤတှဲၤကူး ယၴးနၲုၤ။ ရဴ ဘီ အၳး သၳးကှၤခၴူးဟဴ လၳး ဒၲ ကျူလှိၤ အၤခဲး ပှးနၲုၤ, ပှဲၤ အိၤတၤရီၤတၤရူး အိၤနှၴၤဒံၤ ပှဲၤနှၴ ပှး ရဴ ပှဲၤ ကှံ မှၴၤသၴူးဆံၤ အဲၤ ပှး။”
\p
\v 16 မၤနရဴ ခၳးပဴလၳ အၤပှၲုဗှူ ပြှဲၤမဴၤ အၤ ဖၳပြှဲၤခၳး နှီဟၲုး န အၳး ကှံရှၴ ကြၴၤမှၴၤသၴူး ခၳးပဴလၳ ရဴ, အၤ စၲုနှၲုး ဒၲ ကျၴူးဖၳ တၤဟၴၤ လှၴအိၤဟီၤယၴး အၤကၳး ရဴ အၤ စၲုနှၲုး ဟၴဆိၤလှၲုး ပှၴ ခၳးပဴလၳ န တှဲၤရီၤတှဲၤကူး ယၴးတၲၤစၲၤ။
\p
\v 17 ယၴးတၲၤဖှၲုရဴ ခၳးပဴလၳ အဲ ကျၴူးတၲၤဇှဲၤ အၤ ခၳၤကျဴဒၳၤ တၤဟၴၤ အၤကျဲး တၲၤပြှဲၤ ရဴ အၤ ဟၴ လၳး န, “သၳးစၲု ပၤစှဲ ပြှဲၤခၳးဖၳ ယၴးတၲၤပြှဲၤ ဒၲ ကျၴူးတၲၤရီ ခၳၤကျဴ နၲုၤတၲၤပြှဲၤ အၤ အိၤ နၲုၤ။ တှဲၤရီၤတှဲၤကူး ဒၲ အၤ သဲဇှံ ဟၴဆိၤလှၲုး ပှၴ လၳး နၲုၤ, အၤ အိၤ တၲၤစၲၤ။”
\v 18 ရဴ ကျၴူးတၲၤဇှဲၤ ခၳၤကျဴ တၲၤပြှဲၤ သၳးစၲု လၳး ဒၲ ကျၴူးတၲၤရီ ခၳၤကျဴ နၲုၤတၲၤပြှဲၤ အၤ အိၤ ရဴ အၤ ဟၴ လၳး န, “ခၳးပဴလၳ ဒၲ အၳး ဒဴနှၲုး လၳး ဒၲ အၤပှိၤကၳး နၲုၤတၲၤပြှဲၤ အဲ ဗး ရဴ အၤ နဴးသၳးစၲု ဗး န ပၤစှဲ ပြှဲၤခၳးဖၳ ယၴးတၲၤပြှဲၤ ဒၲ နှဲၤအိၤ။ အၤ သဲဇှံ ဟၴဘဲၤ နှဲၤနၲုၤ, အၤ အိၤ တၲၤစၲၤ, အၤ ဟၴ ဖၳနၲုၤ။”
\p
\v 19 ကျၴူးတၲၤရီ ခၳၤကျဴ စွီၤနှီ လၳးတၤခၳၤ ရဴ အၤ အဲစၲု လၳး ဒၲ ခးလှၴ တၤဒွိး တၲၤဖိၤ ရဴ အၤ ဆၳၤဒူးဟၲုၤ လၳး န, “တှဲၤရီၤတှဲၤကူး ဒၲ နှဲၤ သဲဇှံ ဟၴ ဗးနၲုၤ မၤ အီးတၴး?”
\p
\v 20 ရဴ အၤ ဟၴဆိၤ ပှၴ လၳး န, “ယၳဒၤဖၳ တၤဟၴၤ သဲပျဴၤ နှၲုးကၳး ရှိလှဴး လၳး န ဆၴူပၤရိး ပှးနၲုၤ, အဲၤသီး ကှံ စှၴူမှၴၤ အၤနှၴ ဖၳ ယၳဒၤ ကၤယး ထွှိးဒၳၤ တၤဟၴၤ သဲဇှံ သဲညၴး တှးတှၴၤ ခၳးပဴလၳ အၤရီၤအၤကူး ပှး ရဴ အၤ နဴးသၳးဟူး နှဲၤ န ခၳးပဴလၳ ယၴး ဒၲ ယၳဒၤ ကၤယး ထွှိးဒၳၤ နၲုၤတၤဟၴၤ အၤ အိၤ ပှး။
\v 21 မၤနရဴ စၲုနှီဒး တဲး အဲၤသီးငှိ တဲးမှၴ နီ꤮, မှၴၤတၴးဟၴရဴ ကၤယး ကှံရှၴ အိၤပှဴ မှၴၤသၴူးဟၲုၤ အဲနၲုၤ အၤ အိၤ စဴ ကၤယး လွှီးဆၴူး လၲစဴ။ အဲၤသီး ဘူးထၲုးဟဴ လၳးငှိ တၲၤပြှဲၤ န တၲၤပြှဲၤ န, အဲၤသီး ကီၤ မှၴၤသၴူးနှီ ဟီ ခၳးပဴလၳ တိၤ ဟၴနၲုၤ, အဲၤသီး အၴၤအိး တှဲၤ တၲၤစၲၤ꤮ တိၤ, အၤ ဟၴ လၤဟူး ဖၳနၲုၤ꤮။ ခိးညှယၴး အဲၤသီး အိၤ တၤရီၤတၤရူး အိၤနှၴၤ လှဴးဟဴ အၤနှၴ န အၤ ကှံ မှၴၤ လၤဟူး ဖၳယၴး အၤခၳၤအၤခၴူး, အဲၤသီး အိၤပှဴ နှီဒး ပြဲ နှဲၤ တှဲၤဟၴ ကှၤခၴူးဆံၤ ဖၳတၴး နၲုၤပြဲ။”
\p
\v 22 ကျၴူးတၲၤရီ အၤခၳၤကျဴ ယၴးတၲၤပြှဲၤ ဟၴ လၳး န, “နှဲၤ ဟၴဆိၤလှၲုး ပှၴ ဗး တှဲၤရီၤတှဲၤကူး ယၴးတၲၤစၲၤ နၲုၤ, စၲုဟၴဆိၤ ပှၴ တဲး အၳး တၲၤပြှဲၤ꤮ တဲးမှၴ နီ꤮။” အၤ ဟၴထၲုး ဖၳနၲုၤ ရဴ အၤ ပျွိးကှၤကူး ပြှဲၤခၳးဖၳ ယၴးတၲၤပြှဲၤ။
\s1 အၳး သၳးထူၤ ခၳးပဴလၳ ဒၲ ခွီဒၳၤ ဗၴလီၤ အၤ အိၤ
\p
\v 23 ဖၳနၲုၤ ထၲုးရဴ, ကျၴူးတၲၤရီ ခၳၤကျဴ အဲဟူး ကျၴူးတၲၤဇှဲၤ ခၳၤကျဴ သဲနၴူး ရဴ အၤ ဟၴ အဲၤသီး န, “နဴး အိၤ တၤရီၤတၤရူး အိၤနှၴၤ ကျၴူးဖၳ နၴူးဇှဲၤ, ရဴ နဴးစၲု တှၲကှၲုး န ပြှဲၤဆီၤဒူ တၤသီ အၤပြှဲၤ သၲုးသိူတၲၤဆၴူး, န ပြှဲၤပှံ တၤဘူး အၤပြှဲၤ နၴူးဇှဲၤ နၲုၤ, ရဴ ယၴးတၲၤသဲး ဘီ လွှီးသိူတၲၤမံး ဘဲၤဟဴ ပှး အၤခဲးနၲုၤ, နဴးထၴၤစၲု အဲၤသီး ဒၲ ဗှီးကဲစၤရီ ပှး နီ꤮။
\v 24 တၤရီၤတၤရူး အိၤနှၴၤ ပှၴ တၤသီတၤဟၴၤ ဒၲ ခၳးပဴလၳ အၤညၴး ပှး နီ꤮, ရဴ သၳးစၲုတှၲု မှိၤမှိၤရူရူ အဲၤ ဒၲ ခွီဒၳၤ ဗၴလီၤ အၤ အိၤ ပှး နီ꤮, ရဴ သၳးဆီးပျဲ စၲုကူးရူ အဲၤ န ပြှဲၤ ဒၲ အၤ သဲထၴၤသဲဟး လၳး နၲုၤတၤဟၴၤ အၤ တၤခၳၤကၳး နီ꤮။”
\p
\v 25 အၤ ဟၴ ဖၳနၲုၤ ထၲုးရဴ, ကျၴူးတၲၤရီ ခၳၤကျဴ ယၴးတၲၤပြှဲၤ ရးနှီ လီၤ တၲၤဘၤ ရဴ အၤ ဟၴစၲု ဖၳ ဒၲ အၤလှဲး ယၴးနၲုၤ န,
\pi
\v 26 ပြှဲၤရးလီၤယၴး မၤ ဗး ဒၲ အၤမွှီၤ န ခၳးကျဴၤဒီလၳၤစီ။ ဗး ရးစၲု ပှၴ နှဲၤ ဒၲ အၤ မှ ဘူၤစဲၤ ခွီဒၳၤ ဗၴလီၤ။ နှဲၤ ကှံ အိၤမှိၤအိၤရူ ဒံၤ နီ꤮။
\pi
\v 27 ယၳဒၤဖၳ တၤဟၴၤ ပှံမၤနှီ ကၤယး ယၴးတၲၤပြှဲၤ ရဴ အၤ ကှံရှၴ မှၴၤသၴူး လၳး ပှး။ အၳး ဒၴူသဲညၴး ဗး န အဲၤ မၤ ရှိမၴၤ ထၴူးဖၳကှၴဖၳ တၲၤပြှဲၤ အၤခၳၤအၤခၴူး, ဗး အဲနှီ ဗး ကျၴူးဖၳ တၤဟၴၤ ရဴ ဗး စၲု မှၴၤဆီးပျဲကှၤကူး လၳး။
\v 28 အဲၤသီး စၲုဘၴၤ တှဲၤသံ လၳး န တှဲၤရီၤတှဲၤကူး အီးတၴးနၲုၤ, ဗး သဲဇှံ သဲညၴး အၤခၳၤအၤခၴူး, ဗး သၳးစၲု အဲၤ ဒၲ အဲၤသီး ယၳဒၤဖၳ ဒၲ အၤ ထွှိးဒၳၤထွှိးထၳး တၤဟၴၤ အၤ အိၤ။
\v 29 အၤတှဲၤသံ ဒၲ အၤ တှၲု စဴ ဒၲ အၤ တိးဘဲၤ သၴူးစဴနၲုၤ ဘဲၤဘဲၤ, အၳး တိးဘဲၤ ဒဴနှၲုး စဴ လၳး ဒၲ အၤပှိၤကၳး စဴနၲုၤ ဘဲၤဘဲၤ, ဗး မူထၴူၤ အၤ အိၤ တၲၤစၲၤ꤮ တိၤ။ အၳး ဘၴၤထူၤ တှဲၤသံ ဒၲ လၳးလှိၤ ခိးညှယၴး နၲုၤမၤ, မှပြဲ အဲၤသီး အၤတှဲၤသိူတှဲၤသူၤ နှီဒၴူဒံၤ နၲုၤတၤဟၴၤ ပြဲ။
\v 30 ဘီ အၳး ဒၴူသဲညၴးဟဴ ဗး န ယၳဒၤဖၳ တၤဟၴၤ စၲုအိၤကၳအိၤကူ နှီဒၴူ လၳး ရဴ အဲၤသီး ဟၴဘဲၤ ဆၳၤနှၲုးကၳး ခၴူးလၳး န အဲၤသီး ကှံရှၴ ကြၴၤမှၴၤသၴူး ခၳးပဴလၳ နၲုၤ, ဗး ဘၴၤလှူၤဟဴ ဗး သဲပျဴၤ န ဗး ကှံ နဴးသၳးစၲု ပြူးကူး အဲၤ ဒၲ နှဲၤအိၤ တၲၤဖှၲုတၲုး စဴ။ ရဴ ဗး ဟၴဒံၤ ကၤယး ဒၲ အၤ ဘၴၤ လၳး တှဲၤသံ ယၴးနၲုၤတၤဟၴၤ န အၤ ကှံ ဟူးဒူၤထူၤလှၲုး ခၳးပဴလၳ အၤတှဲၤသံ အၤရီၤအၤကူး ဒၲ နှဲၤ မဲၤသဲၤညၴး ပှး။
\p
\v 31 ရဴ ကျၴူးဖၳ တၤဟၴၤ မှၴၤဖၳ အၳး နဴး အဲၤသီး နၲုၤ။ ရဴ အဲၤသီး အဲနှီ ခၳးပဴလၳ ရဴ အၤ သၳးစၲု တှၲု စဴ လၳး ဒၲ ဗှီးအၤတီၤပၤတၤရီ ဘီနၲုၤ တၲၤသဲးစဴ။
\v 32 ဒၲခၴူး တၲၤညၴးနၲုၤ, ကျၴူးဖၳ ဒၲ အၤ စၲု န အၤခးဒှၲုၤ တၤဟၴၤနၲုၤ အၤ ကှၤခၴူး ခၴူးသူ ဒၲ ကျၴူးဖၳ တၤဟၴၤ လှၴအိၤနှီ အၤခးလှၴ။ ရဴ သူဖၳ ပြှဲၤဆီၤဒူ တၤသီ တၤဟၴၤ ကှံ စၲု ပျၴၤဟူး ကှၲုးပှိ န ခၳးပဴလၳ ဒၲ ညၴး တၲၤကၴူး အၤညၴးနၲုၤ, အၤ နဴးအိၤကူးကူး ပြှဲၤဆီၤဒူ တၤသီ တၤဟၴၤ ဘီနၲုၤ။
\v 33 အဲၤသီး စၲုတှၲု ဒၲ ဗှီးကဲစၤရီ ရဴ, အၤ စၲုဒၴူ လီၤ နၲုၤတၲၤဘၤ ဒၲ ခွီဒၳၤ တၤခၳၤကၳး ရဴ အဲၤသီး သၳးထူၤကူး ခၳးပဴလၳ ဒၲ ခွီဒၳၤ ယၴးတၲၤပြှဲၤ အၤ အိၤ။
\v 34 ခွီဒၳၤ ဟၲမူထၲုး လီၤယၴး ရဴ အၤ ဆၳၤဒူး ခၳးပဴလၳ န အၤ အိၤဒၲ ကှၴဘီတၴး တၲၤကှၴ ဟူးတၴး, ရဴ ဘီ အၤ သဲညၴးဟဴ န ခၳးပဴလၳ အိၤ ဒၲ စီၤလီၤစီၤယၤကှၴ ဟူး အၤခဲးနၲုၤ,
\v 35 အၤ ဟၴ လၳး န, “ဆၴူ꤮ ကၤယး ဒၲ အၤ ဘၴၤ တှဲၤသံ နှဲၤ နၲုၤတၤဟၴၤ ကီၤ ဟူးတှၲုဟဴ ပှး ရဴ ဗး ကှံ နှီဒး မူမူ နှဲၤ တှဲၤဟၴဘဲၤ ပှး။” ထၲုးရဴ, အၤ ဟၴတှး အၤငှိ ဒၲ ကျၴူးဖၳ တၤဟၴၤ အၤလှိၤ န စၲုဒူၤ ခၳးပဴလၳ ဒၲ ခွီဟၴၤရိၤ မှၴၤထူၤ နှီဒၴူ အၤဟိး နၲုၤတၲၤမၴး အၤကၳးနၲုၤ, ရဴ အိၤပှဴမၤနှီ လၳး နီ꤮။
\c 24
\s1 ယၳဒၤဖၳ ဘၴၤတှဲၤသံ ခၳးပဴလၳ ဒၲ ခွီဒၳၤ ဗၴလီၤ အၤမဲၤသဲၤညၴး
\p
\v 1 အိၤပှိ ညှးညၴး ရဴ, ပြှဲၤလၳးတူး ခၳၤကျဴဒၳၤလၲ ခၳးအၤနၤနီ န ယၳဒၤဖၳ မှၲုပြံးမှၲုပြှဲ ခၳၤကျဴဒၳၤကၤဆၳၤထၳး တၤဟၴၤ အဲဟူးတှၲနှီ န ကၤယး စှူဟၴဘဲၤ ထၴူးကှၴ အၤ တှဲၤသိူတှဲၤသူၤ တၲၤပြှဲၤ ဒၲ အၤမွှီၤ န ခၳးတၴရၤထၳလၳစၲၤ, ရဴ အၤ ဟူးလှူၤ လၤဟူး ဒၲ ဗှီးကဲစၤရီ။ အဲၤသီး ဟူးနှၲုး ဒၲ ခွီဒၳၤ ဗၴလီၤ အၤမဲၤသဲၤညၴး ရဴ အၤ ဟူးဒူၤထူၤ ခၳးပဴလၳ တှဲၤသံ။
\v 2 အၳး အဲနှၲုးထၲုး ခၳးပဴလၳ ရဴ ခၳးတၴရၤထၳလၳစၲၤ ဘၴၤတှဲၤသံ ခၳးပဴလၳ ရဴ အၤ ဟၴ န, “ခွီဒၳၤ ဗၴလီၤ, ဒၲ နှဲၤ ပၲတၤရီ ရူနူၤစဴ တှဲၤ အၤခၳၤအၤခၴူး ပှဲၤ နှီဘဲၤ ညှၴးလးဟဴ တှဲၤပှၴးတှဲၤဒွိး ဟဴ။ ထၲုးတိၤ နှဲၤ မူထၴူၤ အိၤနှၴၤ တှဲၤ ဒၲ ညၴး အၤခၳၤအၤခၴူး တှဲၤ ဒၲ အၤ တိးကဴၤ ထၳၤလှူၤ တၤဟၴၤနၲုၤ နှဲၤ ထၳၤလှူၤ ထၲုးဟဴ။
\v 3 နှဲၤ မှၴၤတှဲၤ ယၴးတၤဟၴၤ ဘီတၴးတၲၤဖိၤ ဘဲၤဘဲၤ, အၤတိး လှဴးပျီး ပှဲၤ သဲပျဴၤ ပွှိး꤮ တၲၤဖှၲု စဴ အၤခၳၤအၤခၴူး, ပှဲၤ ဟၴဘွီဟၴတၤရၴူး နူၤစဴ နှဲၤ။
\v 4 ဗး သဲဇှံ မှၴၤလှဴး ညှၴး နှဲၤ တှဲၤဆၲုတှဲၤခဲး တိၤ။ မၤနရဴ ဗး ကွီးသဲဇှဴၤ နှဲၤ န နှဲၤ ကှံ ခူသဲဒိး နှီဒး ပှၴကှၲုးရၴ ပှဲၤ တှဲၤရီၤတှဲၤကူး ယၴး။ ဗး ဟၴဘဲၤဒၲၤညးထၳး ပှၴ နှ နှဲၤ တိၤ။
\p
\v 5 “ပှဲၤ သဲညၴး န ကၤယး ယၴးတၲၤပြှဲၤ မၤ ကၤယး ဒၲ အၤ ပှၳး မှၴၤဒီဒူး အၳး။ ကၤယး ဒၲ အၤ မှၴၤအိၤထူၤလှဴး တှဲၤတၤရံးတၤပူး ဒၲ ယၳဒၤဖၳ တၤဟၴၤ အၤကျဲး တှၲုလှဴး ဒၲ ဟၴၤခၳၤဆီးဘၤ ယၴးနၲုၤမၤ အဲၤဟဴ။ အဲၤ မၤ နၤစၤရဲဖၳ အၤပျဴအၤမှၳၤ အၤခၳၤကျဴ တၲၤပြှဲၤ။
\v 6 အၤ ပှၳး မှၴၤ မၳးမှူရီၤစှူ ကှၲုးပှိ တှဲၤလၳးတူးဟိး ရဴ ပှဲၤ ပှံ လၳး ပြဲ။ (ပှဲၤ ဟၴတှးပျံ ထၲုးဟဴ ပှဲၤငှိ န ပှဲၤ ကှံ စီၤရူၤ အဲၤ ဖၳ ပှဲၤ တှဲၤသိူတှဲၤသူၤ အိၤ နၲုၤ ဟဴ။
\v 7 မၤနရဴ, ကျၴူးတၲၤရီ အၤခၳၤကျဴ ခၳးလၳၤစီ စၴူပြၴူး ဟူး စွီၤထၴၤဖၴၤကူး လၳး ဒၲ ပှဲၤ တၤခၳၤကၳး။
\v 8 ထၲုးရဴ ခၳးလၳၤစီ ဟၴတှး အၤငှိ န ပှဲၤ တိးဘဲၤ ဘၴၤတှဲၤသံ ခၳးပဴလၳ ဒၲ နှဲၤ မဲၤသဲၤညၴး။)\f + \fr 24:6-8 \ft အၳး ရး လီၤဖ မၳ꤮ နၳၤခဲး တၤဟၴၤဟၴၤနၲုၤ, လီၤစးဆဲးမှး ဒၲ အၤ အိၤ ဒၲ ကျိမိးကျိဘီ အၤကၳး ယၴးတၲၤမှးနၲုၤ, အၳး မူထၴူၤ ပှၤတှၲကှၲုး လၳး တိၤ။\f* နှဲၤ ကီၤ ဆၳၤဒူး ကၤယး ယၴးတၲၤပြှဲၤ ဟၴနၲုၤမၤ, လှဴး꤮ ပှဲၤ ဘၴၤထူၤ တှဲၤသံ ဒၲ လၳးလှိၤ တၤဟၴၤနၲုၤ, နှဲၤ ကှံ သဲညၴးလှဴး ဒံၤ ပှး။”
\p
\v 9 ယၴးတၲၤဖှၲုရဴ, ယၳဒၤဖၳ တၤဟၴၤ꤮ ရဴ အၤ ကြွိး ဘၴၤကှၲုးလှဴး တှဲၤသံ ဒၲ ခၳးပဴလၳ အၤလှိၤ ဖၳနၲုၤနၲုၤ။ ရဴ အဲၤသီး ဟၴ လၤဟူး န လှဴး꤮ အၤ ဟၴ ယၴးတၤဟၴၤ နၲုၤမၤ အၤ တိးလှဴး ပြဲ။
\s1 ခၳးပဴလၳ ဟၴဆီးပျဲ အၤနှၴ ဒၲ ခွီဒၳၤ ဗၴလီၤ အၤမဲၤသဲၤညၴး
\p
\v 10 ဘီနၲုၤအၤခဲး ခွီဒၳၤ ယၴးတၲၤပြှဲၤ ဇှိထူၤလှၲုး အၤတၤခၳၤ ဒၲ ခၳးပဴလၳ ကှံ ဟၴဘဲၤ တှဲၤ ရဴ ခၳးပဴလၳ ဟၴဆံၤ န, “နှဲၤ ထွှိးဒံၤဟဴ ပြှဲၤစီၤရူၤ တှဲၤ ဒၲ ကၤယး ယၴးတၲၤမၴူးတၲၤစၲၤ အၤခၳၤ မၤ အၤနၤအၤလဲး ညှၴးလးဟဴ နၲုၤမၤ ဗး သဲညၴး ပြဲ။ ဖၳနၲုၤ အၤခၳၤအၤခၴူး, ဗး ကှံရှၴ ဟၴဘဲၤဆီးပျဲနှီ ဗးနှၴ ဒၲ နှဲၤ မဲၤသဲၤညၴး ဖၳယၴးနၲုၤမၤ, ဗး သဲကြှံး နူၤစဴ။
\v 11 ဗး စၲုစဴဘဲး ဒၲ ဗှီးယၤရၳဆူၤလၴၤ နၲုၤမၤ အၤညှၴးလၲ န ဆၴူနၴူးသဲး ဟီတိၤ။ နှဲၤ ကီၤ ပှၳးသဲညၴး န နှဲၤနှၴ ဟၴနၲုၤမၤ အၤနှီ ပြဲ။
\v 12 ယၳဒၤဖၳ ယၴးတၤဟၴၤနၲုၤ အၤ မူထၴူၤ နဴဒူနှ ဗး စၲုကြၴကြှူ န ကၤယး ဒၲ တှဲၤလၳးတူးဟိး အၤကၳးနၲုၤ တၲၤပြှဲၤ꤮ တိၤ, ဗး စၲုမှၴၤ တၤရံးတၤပူး ကၤယး ဘဲမှၳၤ ဒၲ တှဲၤစဴဘဲးဟိးကၳး ဟၴနၲုၤ ဘဲၤဘဲၤ, ခးလှၴ ဒၲ အၤရှၲုၤ ဒၲ ဗှီးကၳးယၴး နၲုၤဘဲၤဘဲၤ, အဲၤသီး မူထၴူၤ နဴဒူနှ တၲၤဖှၲု꤮ တိၤ။
\v 13 တံနၲုၤထၲုးတိၤ အဲၤသီး ဘၴၤတှဲၤသံ ဒၲ ဗးလှိၤ ခိးညှယၴး တၤဟၴၤနၲုၤမၤ, အၤ ဇှၳးလှၲုးဘဲ နှ အဲၤသီး ဘၴၤတှဲၤသံ ယၴးနၲုၤမၤ အၤ တိးပြဲ နၲုၤ အၤ အိၤ တၲၤစၲၤ꤮ တိၤ။
\v 14 မၤနရဴ, ဗး အဴလှူၤ န ဗး စဴဘၳၤစဴဘဲးထူၤ ပှဲၤ မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ အၤ စဴမၤရူၤ, ရဴ မှ ဒၲ ဗး ကြွိးကှၲုး ကျူ ဒၲ ဘူၤစဲၤ ဒၴူလှၲုး ယၴးနၲုၤရဴ အဲၤသီး ဟၴ လၤဟူး ဗး န ဗးဇှံဗးညှ သံဟဴ တှဲၤဟဴ, အၤ ဟၴ လၤဟူး ဖၳနၲုၤ။ လှဴး꤮ ခၳးမဴစဲ အၤ တှဲၤသိူတှဲၤသူၤ ဒၲ အၤ ရးအိၤနှၴၤ ရှၴ တၤဟၴၤနၲုၤ န လှဴး꤮ ပြှဲၤပြှိၤ အၤလီၤ တၤဟၴၤနၲုၤ, ဗး ဇှံအၴၤ ကှၲုးလှဴး ပြဲပြဲ။
\v 15 ဗး တှဲၤမူဆံး ဒၲ စဴမၤရူၤ အၤကၳး နၲုၤမၤ အၤသူန အဲၤသီး နၲုၤပြဲပြဲ။ ဗး ဇှံအၴၤ မူဆံး န ကၤယးရူ ဘဲၤဘဲၤ, ကၤယးစှၴူး ဘဲၤဘဲၤ, အၤ ကှံ ညှးကၤထဴၤ ထွှိးပြှဲၤ ကှၤခၴူး လှဴးခၴူး ပှး။
\v 16 သူဖၳ ဗး သဲပျဴၤ အၤ တှဲၤတၤနှၴၤယၴး အၤ ကှံ မွှိးပျီး ဒၲ စဴမၤရူၤ န ပြှဲၤလှၳၤကၤယး အၤ မဲၤသဲၤညၴး နၲုၤ, ဗး အယစံ မှၴၤတှဲၤ အၤရူ တၤဒံၤ ပွှိး꤮ တၲၤဖှၲု စဴ။
\p
\v 17 “ဗး စၲုအိၤတၤဖး ညှၴး န ဗှီးယၤရၳဆူၤလၴၤ ဒၲ အၤနၤ, အၤလဲးကၳး စဴဟဴ, ရဴ ဒၲခၴူးနၲုၤ, သူဖၳ ဗး ကှံ စၲုသၳး ပှၴ ဗး မၴူးစၲၤဖၳ နှီဒံၤ တၤဟၴၤ အၤရံး, ထၲုးတိၤ သူဖၳ ဗး ကှံ လၳးထူၤတူးထူၤ တှဲၤ ဘီနၲုၤ အၤညၴး နၲုၤရဴ, ဗး ကှၤခၴူး ခၴူးသူ ဘီ ဗှီးယၤရၳဆူၤလၴၤ ယၴးနၲုၤ ပြဲ။
\v 18 ဘီ ဗး လၳးတူးထူၤ တှဲၤ ဒၲ တှဲၤလၳးတူး ဟိးကၳး အၤခဲးနၲုၤ, အဲၤသီး မူထၴူၤ ဗး။ ဗး မှၴၤ ထၲုးပျံရူ တှဲၤမှၴၤမွှိးပျီးထူၤ ဗးနှၴ ဖၳ တှဲၤစဴဘၳၤစဴဘဲး လှၴကျိးလှၴခူၤ အိၤ နၲုၤပြဲ။ ရဴ ဗး မှၴၤမွှိးပျီး ထၲုး ဗးနှၴ ရဴ, ဒၲခၴူးနၲုၤ ဗး မှၴၤ ဆၳဆီးဆၳဆ သဲခသဲထၴၤ အၳး တၲၤစၲၤ꤮ တိၤ။ ဘီ ဗး ခးဆၴူနၲုၤ ကၤယး အိၤပြဲ တၲၤကၳးတၲၤပြှဲၤ ပြဲ, ကၤယး ဘဲမှၳၤ အိၤ နှ တိၤ။
\v 19 မၤနရဴ ယၳဒၤဖၳ ဒၲ အၤ အိၤ ဒၲ အၤဆူကှၴ တၤဟၴၤ ဟူးနှၲုး အိၤကှၲုး ဘီနၲုၤ တၤဟၴၤ။ အဲၤသီး ကီၤ သဲဇှံ ဒူၤ ဗး တှဲၤသံ ဟၴရဴ အၤ တိး ဟူးတိး န အၤနှၴ ဒၲ နှဲၤအိၤ, ရဴ အၤ တိး ဒူၤလှၲုးထူၤ တှဲၤရီၤတှဲၤကူး နၲုၤတၤဟၴၤ။
\v 20 ကီၤမှတိၤရဴ ဘီ ဗး ကၤထဴၤအိၤ ဒၲ ယၳဒၤ ကၤယး ထွှိးဒၳၤထွှိးထၳး တၤဟၴၤ အၤ မဲၤသဲၤညၴး အၤခဲးနၲုၤ, ကၤယး ဘီယၴး တၤဟၴၤ တိးကဴၤ ဟၴလှၲုးထူၤ လၤဟူး လှဴး꤮ ဗး တှဲၤသံ ဒၲ အၤ မူထၴူၤ နၲုၤတၤဟၴၤ။
\v 21 ဗး တှဲၤသံ ကီၤ အိၤ ဟၴနၲုၤမၤ အၤ အိၤပြဲတံ ဗး အီၤထဴၤအိၤ ဒၲ အဲၤသီး အၤမဲၤသဲၤညၴး ရဴ ဗး အဲထိးထူၤ န, ‘သီး စီၤရူၤ ဗး ယၴးတၲၤညၴး နၲုၤမၤ မှ ဒၲ ဗး ဇှံအၴၤ န ကၤယး ဒၲ အၤ သၴူး တၤဟၴၤ ညှးကၤထဴၤ ထွှိးပြှဲၤ ကှၤခၴူး ပှး, ယၴးတၲၤမံး အၤခၳၤအၤခၴူး ပြဲ,’” ခၳးပဴလၳ ဟၴ ပှၴ လၳး ဖၳနၲုၤ။
\p
\v 22 ထၲုးရဴ ခွီဒၳၤ ဗၴလီၤ ဒၲ အၤ သဲညၴး ထၲုး ရူရူဒဲၤဒဲၤဟဴ ကျူ ဒၲ ဘူၤစဲၤ ဒၴူလှၲုး ယၴးနၲုၤရဴ, အၤ ဘၴၤ တၤဒံၤကူး တှဲၤဆၳၤဒူးစှၴၤမူ ယၴး ရဴ အၤ ဟၴ န, “ဆၴူ꤮ ကျၴူးတၲၤရီ ခၳၤကျဴဒၳၤ ခၳးလၳၤစီ ဟူးတှၲုဟဴ အၤခဲးပှးနၲုၤ, ဗး ကှံ စီၤရူၤ ပှၴ သီး တှဲၤရီၤတှဲၤကူး ယၴးတၲၤစၲၤ ပှး,” အၤ ဟၴ အဲၤသီး ဖၳနၲုၤ။
\v 23 ရဴ အၤ ဟၴတှး အၤငှိ ဒၲ ကျၴူးတၲၤဇှဲၤ ခၳၤကျဴ ယၴးနၲုၤ တၲၤပြှဲၤ အၤ အိၤ န, အိၤပှဴနှီရူ ခၳးပဴလၳယၴး နီ꤮, မၤနရဴ ပျွိးပၤလး စၲုထိးစၲုလှူၤ ပှၴကှၲုး ဆလှၴဒံၤ အဲၤ စှၳ꤮ အၤသဲပျဴၤ သဲဇှံမှၴၤနၲုၤ တၤဟၴၤဟၴၤ နီ꤮။ အၤခိးအၤသိူ တၤဟၴၤ ကှံ ဟူးမူဟူးဒၴူ လၳး တှဲၤ ဒၲ အၤ လိၤ တၤဟၴၤ ကီၤဟၴရဴ ပျွိးမူ ပှၴ လၳး နီ꤮။
\s1 ခၳးပဴလၳ အိၤ ဒၲ ခွီဒၳၤ ဗၴလီၤ န အၤမၴး မှၲုဒြၳၤစီလၤ မဲၤသဲၤညၴး
\p
\v 24 ဒၲခၴူး သၲုးလွှီးညၴးနၲုၤ, ခွီဒၳၤ ဗၴလီၤ န အၤမၴး မှၲုဒြၳၤစီလၤ မှဒံၤ ယၳဒၤမှၲု ယၴးတၲၤပြှဲၤ ဟူး ရဴ အၤ နဴးစၲုအဲ အၳး န ခၳးပဴလၳ ရဴ အၤ နှီဒးမူ ခၳးပဴလၳ ဟၴဘဲၤ ပှၴ လၳး န တှဲၤဇှံအၴၤညှအၴၤ ယၴၤဆၳူခြီ အၤရီၤအၤကူး။
\v 25 ရဴ ဘီ ခၳးပဴလၳ ဟၴဘဲၤ ပှၴ ပှိ လၳး န တှဲၤစဴတှၴၤ, တှဲၤပၲလှူၤနှီ နှၴ န တှဲၤစီၤရူၤ မှဴညၴး ဒၲ အၤ ကှံ ဟူး ပှး အၤရီၤအၤကူး ယၴး အၤခဲးနၲုၤ, ခွီဒၳၤ ဗၴလီၤ သဲအီၤဆၴး ရဴ အၤ ဟၴ လၳး န, “ယၴးတၲၤဟံၤ ရဴ နှဲၤ ကှၤနှီ ဟဴ။ ဗး တှဲၤဆၲုတှဲၤခဲး ကီၤ အိၤ ပှး ဟၴရဴ, ဗး ကှံ အဲဟူးပှိ ခၴူး နှဲၤ ပှး။”
\v 26 ဖၳနၲုၤ အၤခၳၤအၤခၴူး အၤ မၴၤဟူး တၤမိးတၤမိး ခၳးပဴလၳ ဒၲ အၤ ကှံ ဟူးဟၴဘဲၤ န လၳး, မှၴၤတၴးဟၴရဴ အၤ မူဆံးကှၲုး န တၲၤညၴးညၴး ပှးနၲုၤ, ခၳးပဴလၳ ကှံ ဒၴူ လၳး ရံး ပှး အၤ တၤနှၴၤ ဖၳနၲုၤ။
\p
\v 27 အၤ တၤလွိ ဟူးဟဴ နၴူးနၤ ထၲုးရဴ, ခၳးပဴၤကီၤဗၴၤစၤတၳ ထွှိးထူၤ ခွီဒၳၤ ဒၲ ဗၴလီၤ အၤခးလှၴ, ရဴ ခွီဒၳၤ ဗၴလီၤ သဲဇှံ မဲၤသဲၤအိၤကှၲုး ဒၲ ယၳဒၤဖၳ တၤဟၴၤ အၤ မဲၤသဲၤညၴး အၤခၳၤအၤခၴူး အၤ ဒဴတှး တၤဒံၤပး ခၳးပဴလၳ ဒၲ အၤပှိၤကၳး။
\c 25
\s1 ခၳးပဴလၳ ကွီးစၲု ဒၲ ရှိမၴၤ ခွီဒၳၤ အၤ အိၤ
\p
\v 1 ခွီဒၳၤ ဗၴၤစၤတၳ ဟူးတှၲု ဘီ ကှၴ နၲုၤတၲၤဘၤ အၤကၳး ရဴ အၤ ဘးဟဴ သၲုးညၴး ထၲုးနၲုၤ, အၤ အိၤ ဘီ ဗှီးကဲစၤရီ နၲုၤ ရဴ အၤ စၲု ဒၲ ဗှီးယၤရၳဆူၤလၴၤ။
\v 2 ပြှဲၤလၳးတူး ခၳၤကျဴခၳၤကျူး တၤဟၴၤ န ယၳဒၤဖၳ အၤ ခၳၤကျဴဒၳၤ တၤဟၴၤ ဟူး ဒူၤလှၲုးထူၤ တှဲၤဒူၤတှဲၤသံ ခၳးပဴလၳ တၤဟၴၤ ဒၲ ခွီဒၳၤ ဗၴၤစၤတၳ အၤ အိၤ။
\v 3 အဲၤသီး ကွီးသဲဇှဴၤ ခွီဒၳၤ ဗၴၤစၤတၳ န အၤ ကှံ မှၴၤဘွီမှၴၤတၤရၴူး ပှၴကှၲုး အဲၤသီး ရဴ အဲၤသီး သဲဇှံ န ခွီဒၳၤ ဗၴၤစၤတၳ ကှံ နဴးသၳးဟူး အၳး န ခၳးပဴလၳ ရဴ အၤ ကှံ သၳးဟူး ပှၴ အဲၤသီး ဒၲ ဗှီးယၤရၳဆူၤလၴၤ, မှၴၤတၴးဟၴရဴ အဲၤသီး ကှံရှၴ ကြၴၤမှၴၤသၴူး ခၳးပဴလၳ ဒၲ ကျူလှိၤ ပှး။
\v 4 ခွီဒၳၤ ဗၴၤစၤတၳ ဟၴဆံၤ န, “အၳး ဒဴတှး ခၳးပဴလၳ ဒၲ ဗှီးကဲစၤရီ, ရဴ ညှၴးတူၤတိၤ ပှးနၲုၤ, ဗး ကှံ စၲု ဘီနၲုၤ ပှး။
\v 5 ရဴ နဴးစၲု တှၲကှၲုး သီး ကၤယးဒၳၤ တၤဟၴၤ န ဗး ဒၲ ဗှီးကဲစၤရီ ပှး နီ꤮, ရဴ ကီၤ ခၳးပဴလၳ မှၴၤမှလၤကိး တှဲၤသံ ဒၲ အၳး တိးကဴၤ စီၤရူၤ အဲၤ ပှး ဟၴရဴ, သီး ကၤယးဒၳၤ ယၴးတၤဟၴၤ ကှံ ဘၴၤထူၤလှၲုး လၳး တှဲၤသံ ပှးမၤ အၤနှီ ပြဲ။”
\p
\v 6 ခွီဒၳၤ ဗၴၤစၤတၳ အိၤပှိ ဘီ ယၤရၳဆူၤလၴၤ ဗှီးနၲုၤ အၤညၴးလွှီးသိူ, မှတိၤရဴ ညၴးဆၴူ ဘီနၲုၤ တၲၤဖိၤ ရဴ အၤ လှူၤ ဒၲ ဗှီးကဲစၤရီ။ အၤနိၤတၲၤညၴး ရဴ အၤ အိၤနူးအိၤ ဒၲ ပြှဲၤစီၤရူၤတှဲၤ အၤခးလှၴ အၤခၳၤ ရဴ အၤ ဟၴတှး အၤငှိ န အၳး ကှံ သၳးဟူးနှၲုး ခၳးပဴလၳ ဒၲ အၤ အိၤ။
\v 7 ဘီ ခၳးပဴလၳ ဟူးတှၲု အၤခဲးနၲုၤ, ယၳဒၤဖၳ ဒၲ အၤ အိၤ ဒၲ ဗှီးယၤရၳဆူၤလၴၤ ရဴ အၤ ဟူး တၤဟၴၤနၲုၤ အၤ ဟူး ကၤထဴၤအိၤ တၤဗှၤ လှဴး ခၳးပဴလၳ။ ရဴ အဲၤသီး ဟူးဘၴၤထူၤ အဲလး တှဲၤသံ ဒၲ အၤဒၳၤအၤဇှး တၤဟၴၤ တၤဒၲၤရဴ အဲၤသီး ဟူး ဒူၤထူၤ လၳး တှဲၤသံ ယၴးတၤဟၴၤနၲုၤ, အၤတိး တၲၤစၲၤ꤮ တိၤ။
\p
\v 8 ဖၳနၲုၤရဴ ခၳးပဴလၳ ဟၴဆီးပျဲ အၤနှၴ န, “တှဲၤသံ ဒၲ အၤ မှၴၤပၴူမှၴၤကူး ယၳဒၤဖၳ အၤ တှဲၤသိူတှဲၤသူၤ တၤဟၴၤ ဘဲၤဘဲၤ, တှဲၤလၳးတူးဟိးနၲုၤ ဘဲၤဘဲၤ, ထၲုးရဴ ရှိမၴၤ အၤခွီဒၳၤ ဘဲၤဘဲၤ ဗး မှၴၤနဴ တၲၤစၲၤ꤮ တိၤ။”
\p
\v 9 ခွီဒၳၤ ဗၴၤစၤတၳ သဲဇှံ မဲၤသဲၤအိၤ ဒၲ ယၳဒၤဖၳ တၤဟၴၤ အၤ မဲၤသဲၤညၴး အၤခၳၤအၤခၴူးရဴ, အၤ ဆၳၤဒူး ခၳးပဴလၳ န, “ကီၤ စၲု စီၤရူၤ ပှၴ နှဲၤ တှဲၤရီၤတှဲၤကူး ယၴး ဒၲ ယၤရၳဆူၤလၴၤ ဒၲ ဗး မဲၤသဲၤညၴး ဟၴနၲုၤမၤ, နှဲၤ သဲပျဴၤအိၤ စၲု ဆလှၴ ဟဲး?”
\p
\v 10 ရဴ ခၳးပဴလၳ ဟၴဆံၤ အဲၤ န, “ခိးညှရဴ ဗး အီၤထဴၤအိၤဟဴ ဒၲ ခွီဒၳၤ လှၴစီၤရူၤ အၤခးလှၴ ဟဴ။ ယၴးမၤ ခးလှၴ ဒၲ တိးဘဲၤ စီၤရူၤ ဆၳၤဒူးစှၴၤမူ ဗး ဟဴ။ ဖၳ နှဲၤ သဲညၴး တှးတှၴၤ ထၲုးဒံၤဟဴ နၲုၤ ဟဴ, ဗး မှၴၤသံနဴ န ယၳဒၤဖၳ တၤဟၴၤ တၲၤစၲၤ꤮ တိၤ။
\v 11 ကီၤ ဗး မှၴၤသံ တၤလွိတၤလှၴူၤ ဟဴ ယၳဒၤဖၳ တၤဟၴၤ အၤ တှဲၤသိူတှဲၤသူၤ ဒၲ အၤ တိးကဴၤ န တှဲၤစီၤရူၤ သၴူး ဗး တၲၤစၲၤစၲၤ ဟၴရဴ, ဗး ကွီးသဲဇှဴၤ ပှး န သီး ဒၲ သီး ကှံ ပျွိး ထွှိးပြှဲၤ ပှိ ဗး နၲုၤတိၤ။ မၤနရဴ အဲၤသီး အၤတှဲၤဒူၤထူၤလှၲုး ဗး တှဲၤသံ ယၴးတၤဟၴၤ နၲုၤ, ကီၤ အၤ တိးတိၤ ဟၴရဴ အၳး ဒၴူတှးစှူ ဗး ဒၲ ယၳဒၤဖၳ တၤဟၴၤ အၤ တၤခၳၤကၳး တၲၤပြှဲၤ꤮ တိၤ။ သူဖၳ အၳး ကှံ စီၤရူၤ ဗး ရဴ ဗး ကွီးစၲု အၳး ဒၲ အၳး ကှံ သၳးစၲု ဗး ဒၲ ရှိမၴၤ ခွီဒၳၤ အၤ အိၤ။”
\p
\v 12 ခွီဒၳၤ ဗၴၤစၤတၳ န ကၤယး တှဲၤသီဖဲစှူဒဲၤ တၤဟၴၤ ဟၴဘဲၤ ဆၳၤနှၲုးကၳး ရှိခၴူးလၳး ရဴ အၤ ဟၴဆံၤ ခၳးပဴလၳ န, “နှဲၤ ကွီး အၳး ဒၲ အၳး ကှံ သၳးစၲု နှဲၤ ဒၲ ခွီဒၳၤ ကဲစၤ အိၤဟဴ အၤခၳၤအၤခၴူး နှဲၤ ကှံ စၲုနဴ ဒၲ လၳးအိၤ ပှး။”
\s1 ခၳးပဴလၳ ဒၲ ခွီဒၳၤ အၤကြီပၤ န အၤပှၲု မဴၤဘၴၤနီကၴၤ အၤမဲၤသဲၤညၴး
\p
\v 13 ဒၲခၴူး သၲုးလွှီးညၴး ဟဴနၲုၤ ရဴ ခွီဒၳၤ အၤကြီပၤ န အၤပှၲု မဴၤဘၴၤနီကၴၤ ဟူးတှၲု ဒၲ ဗှီးကဲစၤရီ ဒၲ အၤ ကှံရှၴ ဟူး အိၤလၴး ကှၲုး ခွီဒၳၤ ဗၴၤစၤတၳ ရဴ အၤ ကှံ ဟူး အိၤလၴး ဒၴူလှၲုး လၳး န အၤ တှဲၤဟၴမှိၤဟၴရူ တၤဟၴၤ။
\v 14 အဲၤသီး စၲုအိၤ မှဴညၴးမှဴသဲး ညှၴးရၤရၴၤ ကၳ꤮ လး ဘီနၲုၤ ရဴ ခွီဒၳၤ ဗၴၤစၤတၳ ဟၴလှၲုး ပှၴ ခွီဒၳၤ အၤကြီပၤ န ခၳးပဴလၳ အၤရီၤအၤကူး။ ရဴ အၤ ဟၴ န, “ခွီဒၳၤ ဗၴလီၤ ဒဴတှးကူး ကၤယး ဒၲ အၤပှိၤကၳး တၲၤပြှဲၤ။
\v 15 ရဴ ဘီ ဗး ဟူး ဒၲ ဗှီးယၤရၳဆူၤလၴၤ အၤခဲးနၲုၤ, ယၳဒၤဖၳ ပြှဲၤလၳးတူး ခၳၤကျဴ တၤဟၴၤ န ယၳဒၤဖၳ မှၲုပြံးမှၲုပြှဲ ဒၲ အၤ ထွှိး ခၳၤကျဴခၳၤကျူး တၤဟၴၤ ဟူး ဒူၤလှၲုးထူၤ လၳး တှဲၤသံ ရဴ အၤ နဴးစီၤရူၤ န ဗး။
\p
\v 16 “မၤနရဴ ဗး ဟၴဆိၤ အဲၤသီး န ပှဲၤ ရှိမၴၤဖၳ တၤဟၴၤ အၤ လှၴကျိးလှၴခူၤ အိၤ န, ဘီ အၳး ဒၴူတှး တူၤဟီ ကၤယး မှၴၤသံ ထၴူးကှၴ တှဲၤသိူတှဲၤသူၤ တၲၤပြှဲၤပြှဲၤ ဒၲ အၳး တၤခၳၤကၳး ဟီတိၤနၲုၤ, အၤ တိးဘဲၤ နှီဘဲၤ အၤဆၲုအၤခဲး ဒၲ အၳး ကှံ နှီဟၲုး အၳး ဘၴၤတှဲၤသံ ဒၲ အၤလှိၤ, ထၲုးရဴ ဘဲၤ ဒၴူ လၳး အၤဆၲုအၤခဲး ဒၲ အၤ ဘဲၤ ဟၴဘဲၤဆီးပျဲ နှီဒၴူ အၤနှၴ န တှဲၤသံ ဒၲ အၳး ဘၴၤ လၳးလှိၤ ယၴးနၲုၤ တၤဟၴၤ။
\v 17 ဖၳနၲုၤ အၤခၳၤအၤခၴူး, ဘီ အဲၤသီး ဟူးတှၲု ဘီ ဗှီးကဲစၤရီ အၤကၳး ယၴးအၤခဲးနၲုၤ, ဗး စွီၤထၳး ပှၴ ပှး အဲၤသီး မှဴညၴးမှဴသဲး တိၤ။ အၤနိၤတၲၤညၴး ရဴ ဗး အိၤနူးအိၤ ဒၲ လှၴစီၤရူၤ အၤခးလှၴ ရဴ ဗး နဴး အဲဟူးနှၲုး ကၤယး နၲုၤတၲၤပြှဲၤ ဒၲ ဗး မဲၤသဲၤညၴးဟူး။
\v 18 ကၤယး ဟူး ဘၴၤတှဲၤသံ ခၳးပဴလၳ ယၴးတၤဟၴၤ အီၤထဴၤ လၤဟူး ရဴ ဒူၤထူၤလှၲုး လှဴးပျီး လၳးတှဲၤသံ တၤဟၴၤ။ ရဴ အဲၤသီး ကှံ ကဲၤ ခၳးပဴလၳ တှဲၤသံ န အၤ မှၴၤသံ တၤလွိတၤလှၴူၤ ထၴူးကှၴ အၤ တှဲၤသိူတှဲၤသူၤ အိၤ ပှး ဟဲး ဗး တၤနှၴၤ တၤဒၲၤရဴ အဲၤသီး ကဲၤ လၳး တှဲၤသံ တၤဟၴၤနၲုၤ, အၤ မှၴၤသံ တၤလွိတၤလှၴူၤ ထၴူးကှၴ အၤ တှဲၤသိူတှဲၤသူၤ နၲုၤ အၤ အိၤပှၤ တၲၤစၲၤ꤮ တိၤ။
\v 19 အဲၤသီး ကြၴကြှူ ဆၲုးဆံ ခၴူးဒံၤ လၳး န အဲၤသီး အၤတှဲၤစဴဘၳၤစဴဘဲး နှီဒံၤ နၲုၤတၤဟၴၤ န ကၤယး ဒၲ အၤမွှီၤ န ယၴၤဆၳူ ဒၲ အၤ သၴူးထၲုးဟဴ နၲုၤတၲၤပြှဲၤ အၤရီၤအၤကူး ပြဲ, တၤဒၲၤရဴ ခၳးပဴလၳ ကှၲုးကၴၤ ရဴ အၤ ဟၴ န အၤ အိၤ ထွှိးပြှဲၤ ပးပြဲ။
\v 20 သူဖၳ ဗး ကှံ သဲညၴး အဲထူၤပှိ တှဲၤရီၤတှဲၤကူး ယၴးတၤဟၴၤ ရဴ, ဗး တိးဘဲၤ မှၴၤဖၳတၴးနၲုၤ ဗး ဟၴပျိးဘဲ ပှၴ ပှး အဲၤသီး တိၤ အၤခၳၤအၤခၴူး, ဗး ဆၳၤဒူး ခၳးပဴလၳ န မၤ နှဲၤ သဲပျဴၤအိၤ စၲု ဒၲ ဗှီးယၤရၳဆူၤလၴၤ ရဴ နှဲၤ သဲဇှံ နဴးဆၳၤဒူး စှၴၤမူ အၳး တှဲၤရီၤတှဲၤကူး ယၴးတၤဟၴၤ န နှဲၤနှၴ ဟဲး? ဗး ဆၳၤဒူး လၳး ဖၳနၲုၤ။
\v 21 မၤနရဴ ခၳးပဴလၳ ကွီးအိၤဇိူး ကှၲုရၴ ရဴ အၤ သဲဇှံ နဴးစီၤရူၤ တှဲၤရီၤတှဲၤကူး ယၴးနၲုၤ န ခွီဒၳၤ ကဲစၤ။ ဖၳနၲုၤ အၤခၳၤအၤခၴူး, ဗး နဴးတှး ဗး ကျၴူးဖၳ တၤဟၴၤ ကှံ အိၤပှဴ နှီ လၳး တှၲုဒၲ ပှဲၤ သၳးစၲု တှၲုဘဲ ဟဴ လၳး ဒၲ ခွီဒၳၤ ကဲစၤ အၤ အိၤ ပှး,” ခွီဒၳၤ ဗၴၤစၤတၳ ဟၴ ဖၳနၲုၤ။
\p
\v 22 ခွီဒၳၤ အၤကြီပၤ ဟၴဆံၤ ခွီဒၳၤ ဗၴၤစၤတၳ န, “ဗး သဲဇှံ နှီဟၲုးကှၲုး ကၤယး ယၴးတၲၤပြှဲၤ အၤ တှဲၤဟၴဘဲၤဟၴဆၲုး န ဗးနှၴ နှီဒံၤ”
\p ရဴ ခွီဒၳၤ ဗၴၤစၤတၳ ဟၴဆံၤ လၳး န, “ကီၤ ဟၴဖၳနၲုၤ ရဴ ဆၴူပၤရိး ပှးနၲုၤ နှဲၤ ကှံ နှီဟၲုးနဴ ဒံၤ ပှး။”
\p
\v 23 ဒၲခၴူး တၲၤညၴးနၲုၤ, ခွီဒၳၤ အၤကြီပၤ န အၤပှၲု မဴၤဘၴၤနီကၴၤ ဟူး ရဴ အၤ ကံးသူ ဟူးနှီ ဟၴူၤစှၤတွှိ ဟၴူၤစှၤရူ ဒၲ အၤ ပျူတၤခဲး တၤဟၴၤ ရဴ အၤ ဟူးနှၲုး ရှိကှၲုး န ကျၴူးခၳၤကျဴ န ကၤယးဒၳၤကၤယးထၳး ဘီ ဗှီးကၳး နၲုၤတၤဟၴၤ ဒၲ အၳး လှၴအိၤကၳအိၤကူ လၳး အၤခးလှၴ တၲၤဖိၤ။ ခွီဒၳၤ ဗၴၤစၤတၳ နဴးအဲနှၲုး အၳး န ခၳးပဴလၳ ဒၲ အၤကၳး။
\v 24 ရဴ ခွီဒၳၤ ဗၴၤစၤတၳ ဟၴ န, “ခွီဒၳၤ အၤကြီပၤ န ကၤယး ဒၲ အၤ အိၤ ဘီယၴး လှဴး꤮ ပျီး သီး꤮, သီး မူထၴူၤဟဴ ကၤယး ယၴးတၲၤပြှဲၤ ဟဴ။ လှဴး꤮ ယၳဒၤဖၳ ဒၲ အၤ အိၤ ဘီယၴး တၤဟၴၤနၲုၤ ဘဲၤဘဲၤ, အၤ အိၤ ဒၲ ဗှီးယၤရၳဆူၤလၴၤ အၤကၳး နၲုၤတၤဟၴၤ ဘဲၤဘဲၤ, အၤ ဟူး ကွီးသဲဇှဴၤ ဗး န ကၤယး ယၴးတၲၤပြှဲၤ အၤရီၤအၤကူး။ အဲၤသီး အဲထိးထူၤ လၤဟူး န ကၤယး ယၴးတၲၤပြှဲၤ တိးကဴၤ အိၤထွှိးပြှဲၤ ပှးတိၤ, အၤ ဟၴ လၤဟူး ဖၳနၲုၤ။
\v 25 မၤနရဴ, အၤ မှၴၤ တှဲၤသံ ဒၲ တိးကဴၤ စီၤရူၤ သၴူးကူး အဲၤနၲုၤ ဗး မူထၴူၤ တၲၤစၲၤ꤮ တိၤ။ အၤနှၴဘူၤစဲၤ နှီဒံၤ ကွီးဒံၤ န အၤ သဲဇှံ နဴးစီၤရူၤ နှီဒံၤ န ခွီဒၳၤ ကဲစၤ အၤခၳၤအၤခၴူး, ဗး ဘၴၤလှူၤဟဴ ဗး သဲပျဴၤ န ဗး ကှံ သၳးလှူၤ အဲၤ ပြဲ။
\v 26 မၤနရဴ, တှဲၤရီၤတှဲၤကူး ဒၲ ဗး ကှံ ရးလှၲုးထူၤ တှးတှၴၤ ပှၴ ဒၲ ခွီဒၳၤ အိၤနၲုၤ, အၤ အိၤ တၲၤစၲၤ꤮ တိၤ။ ဖၳနၲုၤ အၤခၳၤအၤခၴူး ဗး နဴးအဲဟူး အၳး န အဲၤ ဒၲ သီး လှဴး꤮ ပျီး အၤ မဲၤသဲၤညၴး ဟဴ။ အၤ လိၤဒၳၤ ရှၴလၲမၤ ဟဴ ဗး ကှံ နဴးဟူး လၳး ဒၲ ခွီဒၳၤ အၤကြီပၤ မှဟဴ နှဲၤယၴး အၤ မဲၤသဲၤညၴး ဟဴ။ ဆၴူ꤮ ပှဲၤ ဆၳၤဒူး ထၲုးဟဴ အဲၤ ပှး တံမၤ ဗး ရးထူၤလှၲုး တှးတှၴၤနိၤ တှဲၤရီၤတှဲၤကူး ပှး, ဖၳနၲုၤပြဲ။
\v 27 မှၴၤတၴးဟၴရဴ အၳး ဒဴတှး ကၤယး ဒၲ အၤပှိၤကၳး ယၴးတၲၤပြှဲၤနၲုၤ, ဗး ကီၤ ဟၴလှၲုးပျိးထူၤ တှးတှၴၤ ခၴူးသူ တှဲၤသံ ဒၲ အၳး ကဲၤ လၳး ယၴးနၲုၤတၤဟၴၤ တိၤ ဟၴရဴ ဗး ကီၤ နဴးသၳးစၲု လၳး ဒၲ ခွီဒၳၤ အိၤ ဟၴနၲုၤ, အၤ စၲၤ꤮ န အၤတိးအၤဘဲၤ တိၤ,” ခွီဒၳၤ ဗၴၤစၤတၳ ဟၴ ဖၳနၲုၤ။
\c 26
\s1 ခၳးပဴလၳ ဟၴဘဲၤဆီးပျဲ အၤနှၴ ဒၲ ခွီဒၳၤ အၤကြီပၤ အၤမဲၤသဲၤညၴး
\p
\v 1 ခွီဒၳၤ အၤကြီပၤ ဟၴ ခၳးပဴလၳ န, “နှဲၤ ကီၤ သဲဟၴဘဲၤ မၤ အၤနှီ ပြဲ။” ရဴ ခၳးပဴလၳ ဇှိထူၤ အၤတၤခၳၤ ရဴ အၤ ဟၴဘဲၤဆီးပျဲ နှီဒၴူ အၤနှၴ ဖၳယၴး:
\v 2 ခၳးပဴလၳ ဟၴ ခွီဒၳၤ အၤကြီပၤ န, “ခွီဒၳၤ အၤကြီပၤ꤮, ဗး နှီဘဲၤ တှဲၤဆၲုတှဲၤခဲး ရူ ဒၲ ဗး တိးဘဲၤ ဟၴဘဲၤဆီးပျဲ နှီဒၴူ ဗးနှၴ ဒၲ နှဲၤ မဲၤသဲၤညၴး ဖၳယၴး, ထၲုးတိၤ ဗး တိး ထၴဆံၤ လှဴး꤮ တှဲၤသံ ဒၲ ယၳဒၤဖၳ ကဲၤလှဴး ဗး ယၴးတၤဟၴၤ ဒၲ ယၴးတၲၤညၴး အၤကၳး အၤခၳၤအၤခၴူး, အၤ မှိၤနူၤစဴ ဗး စဴ။
\v 3 မှၴၤတၴးဟၴရဴ နှဲၤ သဲညၴး တှးတှၴၤ လှဴးဒံၤဟဴ ယၳဒၤဖၳ အၤ လှၴကျိးလှၴခူၤ တၤဟၴၤ န အဲၤသီး အၤတှဲၤကျၴူတှဲၤငး ယၴးတၤဟၴၤ လှဴး꤮ ပျီး ဟဴ အၤခၳၤအၤခၴူး အၤ မှိၤလး ဗး။ ဖၳနၲုၤရဴ, ဗး ကွီးသဲဇှဴၤ ဒံၤ နှဲၤ န နှဲၤ ကှံ ခူသဲပျဴၤထၳး နှီဒး ပှၴကှၲုးရၴ ဗး တှဲၤဟၴဘဲၤယၴး နီ꤮။
\p
\v 4 “စထူၤ ဒၲ ဗး ပၤစှဲခဲး, ဘီ ဗး အိၤ နှီဒံၤ ဒၲ ဗး ကှၴကၳး အၤခဲး, ရဴ ဒၲခၴူးနၲုၤ ဗး စၲုအိၤ ဒၲ ဗှီးယၤရၳဆူၤလၴၤ ရဴ ဗး အိၤထွှိးပြှဲၤ ကြူ꤮ ဖၳတၴးနၲုၤ, ယၳဒၤဖၳ တၤဟၴၤ သဲညၴးလှဴး ဒံၤဟဴ ပွှိး꤮ တၲၤပြှဲၤ။
\v 5 ဗး မၤ ဗး အိၤနှၲုးတှၲကှၲုးဒံၤ ဒၲ ဖၤရီၤဆူဲဖၳ အၤပျဴအၤမှၳၤ ဒၲ အၤ ပှံမၤ ဆဴးနူၤစဴ တှဲၤစဴဘၳၤစဴဘဲး အၤ တှဲၤသိူတှဲၤသူၤ တၤဟၴၤ တၲၤမှၳၤ တၲၤပြှဲၤနၲုၤမၤ အဲၤသီး သဲညၴး ညှၴးလးဟဴ ဗး ဟဴ။ ကီၤ အဲၤသီး သဲဇှံ ခူလှၲုး ဗးရီၤဗးကူး ဟၴနၲုၤမၤ အၤ သဲညၴး လှဴးပျီး စဴ။
\v 6 ဗး ယိး မူဆံး တှဲၤ ဒၲ စဴမၤရူၤ အဴလှူၤ အိၤနှၴၤ ထၲုးဟဴ ပှဲၤ မှၲုဖဲးဖၴူးဖှၲုး ဒၲ꤮ ညၴနၳၤ နၲုၤတၤဟၴၤ အၤခၳၤအၤခၴူး, ခိးညှယၴး ဗး ဘဲၤ ကၤထဴၤအိၤ ဘီယၴး ရဴ အၳး ဘဲၤ ဆၳၤဒူးဆၳၤစှၴၤ မူဟဴ ဗး ဟဴ။
\v 7 စဴမၤရူၤ အၤ တှဲၤအဴလှူၤ ယၴးနၲုၤမၤ မှဟဴ ခိးညှယၴး ယၳဒၤဖၳ ဆၴူနၴူးမှၲု မှၴၤ ပှၴဟဴ လၳး အၤ တှဲၤဖၴူတှဲၤမှၴၤ, ရဴ အဲၤသီး အိၤပှဴမူဆံး နှီဒၴူဟဴ မှဴဟၴမှဴလီး ဒၲ အၤသူန ဗး မူဆံး ယၴးနၲုၤ တၲၤစၲၤဟဴ။ ဖဲးခွီဒၳၤ꤮ ဒၲ ဗး မူဆံးဟဴ ယၴးနၲုၤ အၤခၳၤအၤခၴူး, ယၳဒၤဖၳ တၤဟၴၤ ပှၳး ကဲၤ လှဴးဟဴ ဗး တှဲၤသံ ဟဴ။
\v 8 စဴမၤရူၤ မှၴၤထွှိးပြှဲၤ ကှၤခၴူးစှူ ကၤယးသၴူး တၤဟၴၤနၲုၤ, သီး ဘီယၴး တၤဟၴၤ စၲုတၤနှၴၤ တှၲု လၤဟူး န အၤ မှၴၤစှူ ကှၲုးအၳး တိၤ ဖၳတၴး?
\p
\v 9 “ဗး နှၴဘူၤစဲၤ နှီဒံၤ စဴ, ဒၲ နၲုၤခဲး ဗး တၤနှၴၤတှူ ထၲုးဟဴ ဘီ ဗး မှၴၤဘဲ တၤဒံၤနၲုၤ, ဖၳတၴးတၴး꤮ ဘဲၤဘဲၤ ဗး ဘဲၤ ပှၳး ထၴဆံၤမှၴၤဆံၤ န ကၤယး ဒၲ အၤ ဇှံအၴၤ ဗှီးနၤစၤရဲဖၳ ယၴၤဆၳူ အၤမွှီၤ ယၴးနၲုၤတၤဟၴၤ, ဗး တၤနှၴၤ ထၲုးဟဴ ဖၳနၲုၤ။
\v 10 ဖၳယၴးနၲုၤ ဗး မှၴၤထၲုးလှဴးဟဴ ဒၲ ဗှီးယၤရၳဆူၤလၴၤ အၤကၳး နၲုၤဟဴ။ ဗး ဖၴူနှီ တှဲၤတၤရၴူးဆိူၤဆဴး ဒၲ ပြှဲၤလၳးတူး ခၳၤကျဴ တၤဟၴၤ အၤ အိၤ ရဴ ဗး ဒဴနှၲုး အဲလး စဴမၤရူၤ အၤကၤယး စးဆဲး တၤဟၴၤ ဒၲ အၤပှိၤကၳး။ ဘီ အၳး မှၴၤသၴူး အဲၤသီး အၤခဲးနၲုၤ, ဗး သဲပျဴၤအိၤ အဴလှူၤ ပှၤတှၲကှၲုး န နဴးမှၴၤသၴူးကူး အၳး။
\v 11 ဗးမှံးဗးပှဴၤ, မှၴၤစှၴူးမှၴၤစှံၤ နဴ အဲလး အဲၤသီး ဒၲ တှဲၤစဴဘဲးဟိး တၤဟၴၤ အၤကၳး, ရဴ ဗး ဟၴဆဴး အဲၤသီး ရဴ ဗး နဴးဟၴ အဲၤသီး န, ‘ဗး ဇှံအၴၤ ပှး ယၴၤဆၳူ တိၤ’ ဖၳနၲုၤ, ရဴ ဗး သဲပျဴၤဒၳၤ ကၤနှိ꤮ အဲၤသီး တိၤ။ တှၲု စဴ ဒၲ ဗး ကှံ ထၴၤစၲု ဒၲ မၴူးစၲၤရှၲုၤဖၳ အိၤ နှီဒၴူ ဗှီးတၤဟၴၤ အၤကၳး ရဴ, ဗး ကှံ စၲု မှၴၤစှၴူးမှၴၤစှံၤ စဴ အဲၤသီး စဴ။”
\s1 ခၳးပဴလၳ ဟၴလှၲုးထူၤ ပှၴ အၳး န အၤသဲပျဴၤ ထၳၤလှူၤ ကှၤခၴူး အၤရီၤအၤကူး
\p
\v 12 “ဖၳနၲုၤရဴ တၲၤညၴးခဲး, ဗး စၲု ဒၲ ဗှီးဒၤမၤစၴၤ။ ရဴ ဗး ဖၴူစၲုနှီ လီၤ တၲၤဘၤ ဒၲ ပြှဲၤလၳးတူး ခၳၤကျဴခၳၤကျူး တၤဟၴၤ ဒၴူတှး ဗး န အၤ တၤရၴူးဆိူၤဆဴး တၤဟၴၤ တၲၤဘၤ။
\v 13 ကၲ꤮ ဖဲး ခွီဒၳၤ အၤကြီပၤ, တၲၤညၴးရဴ ဘီ ဗး စၲု ဒၲ ကျူလှိၤ ရဴ ဘီ꤮ မှဴထၲုၤ စဴရၤနဲ ဟဴ အၤခဲးနၲုၤ, ဗး မူထၴူၤ တှဲၤလီး ဆိူၤဆဴး တၲၤမၴး ရဴ အၤ တၤခဲးဆဴးကျဴး စဴ န တၤမှဴနၲုၤ, အၤ အိၤ ဒၲ မှဴခၳၤ ရဴ အၤ ဆတၤခဲးတှး တၤဗှၤ ဗး န ကၤယး ဒၲ အၤ စၲု တှၲကှၲုး န ဗး တၤဟၴၤ။
\v 14 ပှဲၤ လၤခံတှး လှဴး ဒၲ ဟၴၤခၳၤ ပွှိး꤮ တၲၤပြှဲၤ စဴ, ရဴ ဗး နှီဟၲုး ငှိပြှၤထူၤ န ဟီဘြၳငှိ တၲၤမံး ရဴ အၤ ဟၴ ဗး န, ‘ကၲ꤮ ခၳးစဴလၳ꤮, ခၳးစဴလၳ꤮, နှဲၤ မှၴၤစှၴူးမှၴၤစှံၤ ဗး မှၴၤတၴး? နှဲၤ တၤဖဴးဆဲး နှီဒၴူ ခၴူးဒံၤ နှဲၤ ခးဒှၲုၤ န တၤမဴး ဒၲ အၤသူန ပှၳ တၤပှဲး ကှၤခၴူး ဆဲး နှီဒၴူ ခၴူးသူဒံၤ အၤ နှၴဘူၤစဲၤ အီၤပျီ နၲုၤပြဲ,’ အၤ ဟၴ ဗး န ဟီဘြၳငှိ ဖၳနၲုၤ။
\p
\v 15 “ရဴ ဗး ဆၳၤဒူး ကှၤခၴူးဆံၤ အဲၤ န, ‘ဘူၤစဲၤ꤮, နှဲၤ မၤ အၳးပၴး?’
\p “ရဴ ဘူၤစဲၤ ဟၴဆံၤ ဗး န, ‘ဗး မၤ ယၴၤဆၳူ ဒၲ နှဲၤ မှၴၤစှၴူးမှၴၤစှံၤ အဲၤနၲုၤ တၲၤပြှဲၤဟဴ,’ အၤ ဟၴ ဗး ဖၳနၲုၤ။
\v 16 ‘မၤနရဴ တၤရှၳ အီၤထဴၤ ခၴူးသူမဴး, ဗး ဟူး အိၤလှၲုးထူၤ ပှၴဟဴ နှဲၤ န ဗးနှၴ ဖၳယၴး နၲုၤမၤ မှဟဴ ဒၲ ဗး ကှံ နွိထူၤဟဴ နှဲၤ န နှဲၤ ကှံ ထွှိးထူၤဟဴ ဗး ပြှဲၤဒၲၤညးဖၳ န ပြှဲၤခူသဲ တၲၤပြှဲၤ ဟဴ။ ယၴးတၲၤညၴး နှဲၤ မူထၴူၤဟဴ န ဗး ဘီယၴး အၤရီၤအၤကူး ယၴးတၤဟၴၤ န တှဲၤ ဒၲ ဗး ကှံရှၴ ဇှၳးလှၲုး ပှၴပှိ နှဲၤ ဒၲခၴူး ပှး တၤဟၴၤနၲုၤ, နှဲၤ ဘဲၤ စၲုဒူလှၲုး ပှၴလှဴး အၳး ပှး꤮။
\v 17 ဗး ကှံ နဴးသၳးစၲု နှဲၤ ဒၲ နှဲၤ မၴူးစၲၤနှီဒံၤ တၤဟၴၤ န ယၳဒၤဖၳ မှတိၤ တၤဟၴၤ အၤကျဲး ပှး။ ရဴ ဗး ကှံ မှၴၤဆီးပျဲထၴၤ နှဲၤ ဒၲ အဲၤသီး နၲုၤတၤဟၴၤ အၤ တၤခၳၤကၳး ပှး။
\v 18 နှဲၤ ဘဲၤ ဘမိးထူၤ ပှၴ အဲၤသီး တၤဟၴၤ အၤမဲၤသဲၤ ပှး, ထၲုးရဴ နှဲၤ နဴးတၤရီ ကှၤခၴူး ခၴူးသူ အဲၤသီး ဒၲ တှဲၤခီတှဲၤတၤပှၤ အၤလှဲး ပှး, ရဴ နှဲၤ ကှံ သၳးစၲု အဲၤသီး ဒၲ တှဲၤလီး ပှး, ထၲုးတိၤ နှဲၤ ကှံ သၳးစၲုနှၲုး အဲၤသီး ဒၲ အၤ အိၤ ဒၲ ခီးနၴရီၤစှူ ခၳၤကျဴ အၤ တၤရၴူးဆိူၤဆဴး အၤလှဲး ယၴးနၲုၤတၤဟၴၤ ဒၲ စဴမၤရူၤ အၤ တှဲၤပြှိၤတှဲၤပြှူး အၤလှဲး ပှး။ ဒၲ အဲၤသီး ဇှံအၴၤညှအၴၤ ဗး အၤခၳၤအၤခၴူး, စဴမၤရူၤ ကှံ ပျွိးကူး အဲၤသီး တှဲၤသံ ပှး, ထၲုးတိၤ ဒၲ စဴမၤရူၤ နွိထူၤ နှီဒၴူ အၤကၤယး နၲုၤတၤဟၴၤ လှၴအိၤ အၤခးလှၴ ယၴးနၲုၤ, အဲၤသီး ကှံ နှီဘဲၤ ကှၲုးဒံၤ ပှး,’” အၤ ဟၴ ဗး ဖၳနၲုၤ။
\s1 ခၳးပဴလၳ ဟၴလှၲုးထူၤ အၤ တှဲၤဖၴူတှဲၤမှၴၤ တၤဟၴၤ အၤရီၤအၤကူး
\p
\v 19 “ခွီဒၳၤ အၤကြီပၤ꤮ ဖၳနၲုၤ အၤခၳၤအၤခၴူး, ဗး ကြွိးမှၴၤကှၲုး ဖၳ တှဲၤမူထၴူၤလွိ ဒၲ အၤ အိၤ ဒၲ မှဴခၳၤ ဟူး ယၴးနၲုၤပြဲ။
\v 20 ဗး စၲုလၴး ဟၴဆိၤဒၲၤညး ရှၴလၲ ပှၴ အၳး ဒၲ ဗှီးဒၤမၤစၴၤ ထၲုးရဴ ဒၲ ဗှီးယၤရၳဆူၤလၴၤ အၤကၳး, ဒၲခၴူးရဴ ဗး စၲု ဒၲ ယၳဒၤကှၴ ပွှိး꤮ တၲၤဖိၤ, ထၲုးတိၤ ဗး စၲု ကှၲုးဒံၤ ဒၲ ယၳဒၤဖၳ မှတိၤ တၤဟၴၤ အၤကျဲးကျဲး။ ရဴ သူဖၳ အဲၤသီး ကှံ ပှူယဲဆူၤလှူၤကှၤ နှီဒၴူ လၤဟူး အၤ တှဲၤသံတှဲၤအိၤရၤ တၤဟၴၤ, ထၲုးရဴ သူဖၳ အဲၤသီး ကှံ တၤရီ ကှၤခၴူးတိး ခၴူးသူ အၤနှၴ ဒၲ စဴမၤရူၤ အၤ အိၤ, ထၲုးတိၤ သူဖၳ အၤ ကှံ ဒၴူလှၲုးထူၤ လၤဟူး အၤတှဲၤမှၴၤ ဒၲ အၤရူ တၤဟၴၤ န အၤ ပှူယဲဆူၤလှူၤကှၤ ထၲုးဟဴ အၤသဲ ဟဴ အၤညၴးနၲုၤ, ဗး ဟၴဆိၤဒၲၤညး ပှၴဟဴ အဲၤသီး ဟဴ။
\v 21 ဒၲ တှဲၤရီၤတှဲၤကူး ယၴး အၤခၳၤအၤခၴူး, ဘီ ဗး အိၤ ဒၲ တှဲၤလၳးတူး ဟိးကၳး အၤခဲးနၲုၤ, ယၳဒၤဖၳ တၤဟၴၤ ပှံ ဗး ရဴ အၤ ပှၳး မှၴၤသၴူး ဗး ပြဲ။
\v 22 မၤနရဴ, စဴမၤရူၤ မှၴၤစွှိ ဗး အၤခၳၤအၤခၴူး, တှၲုဒၲ ယၴးတၲၤညၴး ဗး အီၤထဴၤ ခူနှီ ပှၴပး ဗးသဲ န ကၤယး ဒၲ အၤ အိၤ ဘီယၴး ပွှိး꤮ တၲၤပြှဲၤ။ ကၤယး ဒၲ အၳး တၤနှၴၤဒၳၤ လၳး ဘဲၤဘဲၤ, အၳး တၤနှၴၤ ပၤတီ လၳး ဘဲၤဘဲၤ ဗး ဟၴဆိၤလှၲုး သူပှၴ လှဴး လၳး။ တှဲၤရီၤတှဲၤကူး ဒၲ ဗး ဟၴ ပှၴ အဲၤသီး ယၴးနၲုၤမၤ, တၲၤစၲၤစၲၤ꤮ ဟၳၤ ပြဲ လၳး န ပြှဲၤပြှိၤ တၤဟၴၤ န ခၳးမဴစဲ ဟၴဆိၤအိၤနှၴၤ ထၲုးဟဴ နၲုၤတၤဟၴၤ ပြဲ, ရဴ အၤ ဟၴ လၤဟူး န,
\v 23 ခြီ ဒၲ စဴမၤရူၤ နွိထူၤ လၳး န ပြှဲၤမှၴၤဆီးပျဲကှၤ ပြှဲၤလှၳၤဟၴၤခၳၤဖၳ ယၴးတၲၤပြှဲၤနၲုၤ, အၤ ကှံ ခူဘဲၤ တှဲၤမှၴၤစှၴူးမှၴၤစှံၤ ပှး ရဴ အဲၤ မၤ ပြှဲၤ ဒၲ အၤ အီၤထဴၤ ထွှိးပြှဲၤ ကှၤခၴူး ရှၴလၲ အၳး ဒၲ တှဲၤသၴူး တၲၤပြှဲၤ ပှး, ထၲုးတိၤ အၤ ကှံ ထွှိးထူၤ သူန တှဲၤလီး တၲၤမၴး ဒၲ အၤ ဒၴူလှၲုး ပှၴ ယၳဒၤဖၳ တၤဟၴၤ န ယၳဒၤဖၳ မှတိၤ တၤဟၴၤ န တှဲၤမှၴၤဆီးပျဲကှၤ အၤရီၤအၤကူး ယၴးနၲုၤ ပှး,” ခၳးပဴလၳ ဟၴ ပှၴ ခွီဒၳၤ အၤကြီပၤ ဖၳနၲုၤ။
\p
\v 24 ဘီ ခၳးပဴလၳ ဟၴဘဲၤဆီးပျဲ အၤနှၴ ဖၳယၴး အၤခဲးနၲုၤ, ခွီဒၳၤ ဗၴၤစၤတၳ စၴူပြၴူး အဲထိး လၳး န, “ခၳးပဴလၳ꤮, နှဲၤ တၤမွီး ပြဲ။ နှဲၤ တှဲၤသဲခၳၤသဲညၴး ဒၲ အၤဒၳၤအၤဇှး တၤဟၴၤ မှၴၤတၤမွီး လှဴး နှဲၤ ဟဴ။”
\p
\v 25 ခၳးပဴလၳ ဟၴဆံၤ လၳး န, “ဖဲး ခွီဒၳၤ ဗၴၤစၤတၳ꤮, ဗး တၤမွီး မှတိၤ။ ဗး ဟၴ ယၴးတၤဟၴၤ နၲုၤမၤ တှဲၤမှတှဲၤစဴ ပြဲ။
\v 26 ဖဲး ခွီဒၳၤ အၤကြီပၤ, ဗး ဟၴဘဲၤ ဟး ဒၲ နှဲၤညၴးဟူး ဖၳယၴး မှၴၤတၴးဟၴရဴ, နှဲၤ သဲညၴးဒံၤဟဴ တှဲၤရီၤတှဲၤကူး ယၴးတၤဟၴၤ ဟဴ။ မှၴၤတၴးဟၴရဴ ဗး ဇှံအၴၤ တှးတှၴၤ စဴ န နှဲၤ ကျူ သဲညၴး ထၲုးနူးဟဴ တှဲၤရီၤတှဲၤကူး ယၴး ဟဴ, မှၴၤတၴးဟၴရဴ တှဲၤရီၤတှဲၤကူး ယၴးတၤဟၴၤ နၲုၤမၤ အၤ ထွှိး ထူၤဟၲုၤထူၤသွဲ မှတိၤ။
\v 27 ဖဲး ခွီဒၳၤ အၤကြီပၤ꤮, မၤ နှဲၤ ဇှံအၴၤ ကှၲုး ဆလှၴ ပြှဲၤပြှိၤ အၤ တှဲၤဟၴဘဲၤ နၲုၤတၤဟၴၤ ဟဲး? နှဲၤ ဇှံအၴၤ ပြဲ နၲုၤမၤ ဗး သဲညၴး။”
\p
\v 28 ခွီဒၳၤ အၤကြီပၤ ဟၴဆံၤ ခၳးပဴလၳ န, “ဒၲ တှဲၤဆၲုတှဲၤခဲး တၤပျှၲၤတၤပျူဖၳ အၤကၳး ယၴးနၲုၤ, နှဲၤ တၤနှၴၤ န နှဲၤ ကှံ အီၤလဴးနှီ ဗး ဒၲ ဗး ကှံ ထွှိးထူၤကှၲုး ခြီဖၳ ပှး တၲၤပြှဲၤနၲုၤ ဟဲး?”
\p
\v 29 ခၳးပဴလၳ ဟၴဆံၤ န, “ဒၲ တၤပျှၲၤဖၳ အၤကၳး ဘဲၤဘဲၤ, အၤညှၴး စဴ ဘဲၤဘဲၤ, အၤ လိၤဒၳၤ နှတိၤ။ ဗး ကွီးစဴဘဲး ပှၴတံ နှဲၤတၲၤပြှဲၤ အၤညၴး မှတိၤ, ဗး ကွီးစဴဘဲး နှီပှၴလှဴး လှဴး꤮ ကၤယး ဒၲ အၤ နှီဟၲုး ဗး တှဲၤဟၴဘဲၤ ခိးညှယၴး တၤဟၴၤ ကှံ ထွှိးထူၤကှၲုး ခြီဖၳ သူန ဗးယၴး, မၤနရဴ တှဲၤ ဒၲ ဗး သဲဇှံ နဴးဆီတၲၤဘဲၤကှၲုး သီး တိၤ နၲုၤမၤ အၤ အိၤတံပြဲ ဖၳ အၳး ဒဴတှး ဗး ဒၲ အၤပှိၤကၳး ရဴ အၳး စဴးမၤ ဗး န ဆၳၤပျၴူၤတှဴထဲ ယၴးနၲုၤပြဲ။”
\p
\v 30 ဘီနၲုၤခဲး ခွီဒၳၤ အၤကြီပၤ န ခွီပၴစၤတၳ န ခွီဒၳၤ အၤကြီပၤ အၤပှၲု မဴၤဘၴၤနီကၴၤ န လှဴး꤮ ကၤယး အိၤနူး ကှၲုးန အဲၤသီး ဘီနၲုၤ ပွှိး꤮ တၲၤပြှဲၤ အီၤထဴၤလှဴး။
\v 31 ရဴ အဲၤသီး ထၴၤစၲုကူး လှဴး ဒၲ အၤကျဴး ရဴ အၤ ဟၴ နှီဒၴူ ခၴူးလၳး တၲၤပြှဲၤ န တၲၤပြှဲၤ ဖၳယၴး, “ကၤယး ယၴးတၲၤပြှဲၤနၲုၤ အၤတှဲၤသံ ဒၲ ဘဲၤ စီၤရူၤ သၴူးကူး အဲၤ နၲုၤဘဲၤဘဲၤ, မှတိၤရဴ ဘဲၤ ဒဴနှၲုးကူး အဲၤ ဒၲ အၤပှိၤကၳး နၲုၤဘဲၤဘဲၤ, တှဲၤသံ ဒၲ အၤ မှၴၤ တၤလွိတၤလှၴူၤ ဖၳယၴးနၲုၤ, အၤ အိၤ တၲၤစၲၤ꤮ တိၤ။”
\p
\v 32 ရဴ ခွီဒၳၤ အၤကြီပၤ ဟၴဆိၤ ခွီဒၳၤ ဗၴၤစၤတၳ န, “ကၤယး ယၴးတၲၤပြှဲၤ ကီၤ ကွီးသဲဇှဴၤ နဴးစီၤရူၤ အၤနှၴ န ခွီဒၳၤ ကဲစၤ တိၤ ဟၴမၤ, တိးဘဲၤ ပျွိးထၴၤကူး လၳး ဟဴ။”
\c 27
\s1 ခၳးပဴလၳ ဆီၤဒူနှီ သဴၤကျၴူးဒၳၤ ရဴ ထၴၤစၲု ဒၲ ဗှီးရှိမၴၤ
\p
\v 1 ဘီ အၳး ဟၴပျံဟၴထၲုး ဟဴ ငှိ ဒၲ ပှဲၤ ဘဲၤ ဆီၤဒူနှီ သဴၤကျၴူးဒၳၤ ရဴ ဘဲၤ ထၴၤစၲု ဒၲ အီၤတၤလီၤကှၴ အၤခဲး, ခၳးပဴလၳ န ကၤယး အၤရှၲုၤ ဒၲ အၳး ဒဴတှး အဲၤသီး ဒၲ အၤပှိၤကၳး တၤဟၴၤနၲုၤ, အၳး ဒၴူတှးကူး အဲၤသီး ဒၲ ခၳးစၳူလီၤယၤစၲၤ အၤ တၤခၳၤကၳး။ ခၳးစၳူလီၤယၤစၲၤ မၤ ကျၴူးတၲၤဇှဲၤ အၤခၳၤကျဴ တၲၤပြှဲၤ။ အဲၤ မၤ အၤ အိၤ ပှၤနှၲုးတှၲ ကှၲုး ဒၲ ရှိမၴၤ ကျၴူးဖၳ ဒၲ အၤ အိၤ အၤပြှဲၤ တၲၤရီ တၲၤမှၳၤ, ရဴ အၳး အဲ န “အဴကၤစၤတှၤ အၤကျၴူး ဘဲမှၳၤဒၳၤ။”
\v 2 သဴၤကျၴူးဒၳၤ တၲၤဘဲၤ အၤ အိၤ ဒၲ ဗှီးအၤဒြှဲမၳတၴၤ ရဴ အၤ ဟူး။ ရဴ အၤ ကှံရှၴ ထၴၤစၲု ဒၲ ဗှီး ဒၲ အၤ အိၤရွိ ထၴူးဒၳၤတၤဗှၤထံး ဒၲ အၤဆူကှၴကၳး တၤဟၴၤ ရဴ ပှဲၤ ထူၤ ဆီၤဒူနှီ လၳး။ ကၤယး မွှီၤ န ခၳးအၤရီစၤတၤကၳ ဒၲ အၤ အိၤ ဒၲ ဗှီးသၴၤစၤလၤနီ, ဒၲ မဲၤစီၤဒိနီၤယၤကှၴ အၤ တှဲၤပၲအၤလှဲး အိၤတၲၤပြှဲၤ ရဴ အၤ စၲု တှၲကှၲုး န ပှဲၤ။
\p
\v 3 ဆၴူပၤရိး နၲုၤ, ပှဲၤ စၲုတှၲု ဒၲ ဗှီးစီဒိၤ။ ခၳးစၳူလီၤယၤစၲၤ သဲဇှဴၤ နှီဒၴူ ခၳးပဴလၳ။ ရဴ သူဖၳ အၤ ခိးဘဴသိူ တၤဟၴၤ ကှံ ဒၴူပှၴ ကှၲုး လၳး တှဲၤ ဒၲ အၤ လိၤ တၤဟၴၤနၲုၤ ရဴ အၤ ပျွိးစၲုအိၤလၴး ကှၲုး လၳး ဒၲ အၤ ခိးဘဴသိူ တၤဟၴၤ အၤ အိၤ။
\v 4 ပှဲၤ အိၤဘီနၲုၤ ထၴၤစၲု ရဴ ကှၴလၤသဲ ထဴးဟူးဆံၤ ပှဲၤ အၤခၳၤအၤခၴူး, ပှဲၤ စၲု တၤဒွိးဘီကူး န ကၳပြၳကျံ ဒၲ စီထိး တၲၤကၴူး။
\v 5 ပှဲၤ စၲု တၤလွိကူး စီၤလီၤစီၤယၤကှၴ န ဖၤဖၳလီၤယၤကှၴ အၤ ထၴူးဒၳၤတၤဗှၤ ရဴ ပှဲၤ စၲုတှၲု ဒၲ ဗှီးမၳရၤ, လၳၤစီၤယၤ ကှၴကၳးနၲုၤ။
\v 6 ဘီနၲုၤခဲး ကျၴူးတၲၤဇှဲၤ အၤခၳၤကျဴ နၲုၤတၲၤပြှဲၤ မူထၴူၤ သဴၤကျၴူးဒၳၤ အိၤ ဒၲ ဗှီးအၤလဲစၤဒြီယၤ ဟူး ရဴ အၤ ကှံရှၴ စၲု ဒၲ အီၤတၤလီၤကှၴ တၲၤဘဲၤ, ရဴ အၤ နဴးထူၤဆီၤဒူ စၲုကှၲုး ပှဲၤ န သဴၤကျၴူးဒၳၤ ယၴးတၲၤဘဲၤ။
\v 7 အၤ စၲုဇဴး ပှၴ ဆံးလံး ပှဲၤ ရဴ မှဴညၴးမှဴသဲး ညှၴးဟူးဟဴ ရဴ ဒၲခၴူးနၲုၤ ပှဲၤ စၲုတှၲု ပှူဆဲးနူၤစဴ ဒၲ ခးလှၴ တၲၤဖိၤ, ဘီ အၤဖံၤ န ဗှီးကၤနီဒၳ နၲုၤ။ ကှၴလၤသဲ ယိး ထဴးဆံၤ ပှဲၤ ရဴ ပှဲၤ စၲု ပျၴၤဟူး စှူပှးတိၤ အၤခၳၤအၤခၴူး, ပှဲၤ စၲု တၤဒွိးဟဴ ဒၲ ကြၴၤတၴၤကျံ စီလှူၤ တၲၤကၴူး။ ကြၴၤတၴၤကျံ ယၴးနၲုၤ အၤ အိၤ တိးဒဲးစၲု န စၤလၤမိၤနၴၤကျံ တၤနဴးဖၳ နၲုၤတၲၤကျံ။
\v 8 ပှဲၤ စၲုရွိ ထၴူးဒၳၤတၤဗှၤထံး ယၴးနၲုၤ အၤပှူအၤဆဲး နူၤစဴ ပှဲၤ။ ရဴ ပှဲၤ ဟူးတှၲု ဒၲ ခးလှၴ တၲၤဖိၤ ဒၲ အၳး အဲ လၳး န လှၴအိၤကှၲု ခးလှၴမှိၤ ဟၴယၴးနၲုၤ တၲၤဖိၤ။ ခးလှၴ ယၴးနၲုၤ အၤ အိၤဖံၤ န ဗှီးလၤစီယၤ။
\p
\v 9 ပှဲၤ စၲု ယၴးနၲုၤ, မှဴညၴးမှဴသဲး ညှၴးလးဟဴ အၤခၳၤအၤခၴူး ပှဲၤ ကီၤ စၲု ပျၴၤဟူး ပှိ ဒၲ ညၴး ဟၴနၲုၤ တှဲၤပှူတှဲၤဆဲး အိၤထူၤ စှူဒဲၤ ပှး, မှၴၤတၴးဟၴရဴ, တှဲၤပျွိးကူး တှဲၤသံ ပွဲၤယၴးနၲုၤ အၤမှဴညၴးမှဴသဲး တၤလွိကူးဟဴ အၤခၳၤအၤခၴူး ခၳးပဴလၳ ဒၴူရှဴၤဒၴူရှၴူး အဲၤသီး ရဴ အၤ ဟၴ န,
\v 10 “ခိးဘဴသိူ သီး꤮, ဗး မူထၴူၤ န ကီၤ ပှဲၤ ထၴၤစၲု ဟၴနၲုၤ, စထူၤ ဘီယၴး တှးပျၴၤဟူး တှၲု ဒၲ ညၴး နၲုၤပှးမၤ တှဲၤပၴူတှဲၤကူး ကှံ အိၤထူၤ ပှး, ရဴ တှဲၤလၤစှၳလၤပြှဴၤ ကှံ အိၤထူၤ အဲနူၤစဴ ပှး။ ပှဲၤ ကှံ လၤစှၳလၤပြှဴၤ တံပြဲ သဴၤကျၴူးဒၳၤ န တှးမှၲုတှးတှဲၤ အိၤ ဒၲ သဴၤကျၴူးဒၳၤကၳး ယၴးနၲုၤတၤဟၴၤ တံဒံၤ မှတိၤ။ ပှဲၤ သဲပျဴၤ ထွှိးပြှဲၤ တၤဟၴၤ ကှံ လၤစှၳလၤပြှဴၤကူး ကှၲုး ပှးပှး။”
\v 11 မၤနရဴ ကျၴူးတၲၤဇှဲၤ အၤခၳၤကျဴ ယၴးတၲၤပြှဲၤနၲုၤ အၤ နှီဒးကှၲုး ခၳးပဴလၳ အၤငှိ တိၤ။ အၤ နှီဒး ပြဲတံ သဴၤကျၴူးဒၳၤ အၤ ခၳၤကျဴဒၳၤ ယၴးတၲၤပြှဲၤ န သဴၤကျၴူးဒၳၤ အၤဘူၤစဲၤ အၤငှိ ပြဲ။
\v 12 ဆၴူ꤮ ကှၴရှိခဲး ဟူးတှၲုပှးနၲုၤ, လှၴဘအိၤကှၲု သဴၤကျၴူးဒၳၤ ခးလှၴ ဘီယၴး နၲုၤမၤ အၤ တှးတိးတှးဘဲၤ တိၤ။ အဲၤသီး သဲပျဴၤတိး အဲကျဴး န ကီၤ ထၴၤစၲုကူး ဘီယၴး, ရဴ ကီၤ အယစံ စၲုတှၲုဘဲ ဒၲ ဗှီးဗိၤနီ ဟၴနၲုၤ, ဆၴူ꤮ ကှၴရှိခဲး ပှးရဴ ကှံ စၲုအိၤကှၲုရၴ ဘီနၲုၤ ပှး။ ဗှီးဗိၤနီ မၤ မှဒံၤ သဴၤကျၴူးဒၳၤ ဘီ ကြၴၤတၴၤကျံ နၲုၤတၤဟၴၤ လှၴကှၤဘအိၤကှၲု တၤဒွိးရူ အၤခးလှၴ။ ဗှီးယၴးနၲုၤ, အၤ အိၤ တိးဒဲးစၲု ဒၲ စီနှၲုး စီလှူၤ န စီနှၲုး စီထူၤ တၲၤကၴူး။
\s1 ကှၴလၤသဲဒၳၤ တှး ဒၲ ထၴူးဒၳၤတၤဗှၤ အၤကၳး
\p
\v 13 ကှၴ စထူၤ လၤသဲ သဲဒိးသဲဒိး ဟူး ဒၲ စီလှူၤ တၲၤကၴူး ရဴ ကၤယး တၤဟၴၤ တၤနှၴၤ လၤဟူး န ယၴးတၲၤဖှၲုရဴ, ကီၤ ထၴၤစၲု မၤ အၤနှီ ဟဴ အၤ တၤနှၴၤ လၤဟူး ဖၳနၲုၤ, ရဴ အဲၤသီး စှံထူၤကူး လှဴး ဒၲ အၳး လှၴစှံ အိၤကှၲုမၤ န သဴၤကျၴူးဒၳၤယၴး\f + \fr 27:13 \ft လှၴမှၴၤအိၤကှၲု သဴၤကျၴူးဒၳၤ\f* ရဴ အၤ ပျွိးကှၲုးစၲုကူး သဴၤကျၴူးဒၳၤယၴး ရွိ ကြၴၤတၴၤကျံထံး နၲုၤတၲၤကၴူး။
\v 14 မၤနရဴ ညှၴးတူၤတိၤနၲုၤ, ကှၴလၤသဲ ဟူးဆဴး ဒၲ အၳး အဲ လၳး န “စီထူၤ စီထၴၤ ကှၴလၤသဲ” နၲုၤ အၤ အိၤ ဒၲ ကျံခၳၤ တၲၤကၴူး ရဴ အၤ ဟူးတိး ဒၲ အဲၤသီး အိၤ။
\v 15 ကှၴလၤသဲ ဟူးထဴး သဴၤကျၴူးဒၳၤယၴး ရဴ အဲၤသီး ဘှၲုးပၴ နှီဒၴူ ပှး အၤ သဴၤကျၴူးဒၳၤ အၤခၳၤကျဴ တိၤ အၤခၳၤအၤခၴူး, ပှဲၤ ပျွိး ထဴးစၲုကူး လၳး န ကှၴလၤသဲ။
\v 16 ဘီ ပှဲၤ စၲုတၤဒွိးဟဴ န ကဴၤဒၴၤကျံဖၳ အၤခဲးနၲုၤ, သူဖၳ အၤ သဴၤကျၴူးဖၳ ဒၲ သဴၤကျၴူးဒၳၤ စွီၤစၲုနှီ လၳး ယၴးတၲၤဘဲၤ ကှံ ဖဲပၴူကူး တဲးမှၴ နၲုၤ, ပှဲၤ အယစံအယရၴၤ ပှံစၲု နှီဒၴူ ခၴူးသူ အဲၤ ဒၲ တှဲၤပှူတှဲၤဆဲး အၤကၳးစဴ။
\v 17 အဲၤသီး စွီၤထူၤ သဴၤကျၴူးဖၳ ယၴးတၲၤဘဲၤ ဒၲ သဴၤကျၴူးဒၳၤ အၤကၳး, ထၲုးရဴ သူဖၳ သဴၤကျၴူးဒၳၤ ယၴးတၲၤဘဲၤ ကှံ ဖဲကူး တဲးမှၴနၲုၤ, အဲၤသီး ဖၴူ ဆၳၤပျၴူၤဒၳၤ ရဴ အၤ စဴးတၤရးတၤဗှၤ မၤ န သဴၤကျၴူးဒၳၤ။ သဲအီၤဆၴး န သဴၤကျၴူးဒၳၤယၴး လှိၤစၲု တၤဘဴၤ အိၤတှူ ဒၲ စၳၤထီစၲၤ ဟၴၤသိးခၳၤ နၲုၤရဴ, အဲၤသီး ထဴတှးကူး သဴၤကျၴူးဒၳၤ အၤ အီၤကှဲးဘၤဒၳၤ လှၴပျွိးထဴး န ကှၴလၤသဲ ယၴးနၲုၤ ရဴ အၤ ပျွိး လှိၤစၲုကူး သဴၤကျၴူးဒၳၤ ယၴး, စှၳ꤮ ဒံၤဟဴ ကှၴလၤသဲ ထဴးစၲု အဲၤ ဖၳနၲုၤ ပြဲ။
\v 18 ကှၴလၤသဲဆိူၤ လၤသဲဆဴး ပး အၤခၳၤအၤခၴူး, အၤနိၤ တၲၤညၴးနၲုၤ အဲၤသီး တှတှးကူး တှးမှၲုတှးတှဲၤ ဒၲ သဴၤကျၴူးဒၳၤကၳး ယၴးတၤဟၴၤ ဒၲ ထၴူးကၳး။
\v 19 ဒၲခၴူးပှိ တၲၤညၴးနၲုၤ, အဲၤသီး အၤနှၴဘူၤစဲၤ နှီဒံၤ တှတှးကူး ကှၲုးပှိ သဴၤကျၴူးဒၳၤ ကြှံၤကြှဴး တၤဟၴၤ ဒၲ ထၴူးကၳးကၳး။
\v 20 တၤမှဴ ဘဲၤဘဲၤ, ဆဲၤ ဘဲၤဘဲၤ, ပှဲၤ မူထၴူၤနဴ ပှး တိၤ နၲုၤ, မှဴညၴးမှဴသဲး ညှၴးလးဟဴ, ကှၴလၤသဲ လၤလူး ဟူးဆဴးပး နူၤစဴ ရဴ ပှဲၤ မူဆံး ဒၲ ပှဲၤ လှၴဆီးပျဲ နၲုၤ အၤ အိၤ ပှးတိၤ။
\p
\v 21 ဘီ ကၤယး ယၴးတၤဟၴၤ အၴၤနဴအိးနဴ ပှးတိၤ ညှၴးလးဟဴ အၤခဲးနၲုၤ, ခၳးပဴလၳ အီၤထဴၤ ဒၲ အဲၤသီး ညၴးဟူး ရဴ အၤ ဟၴ အဲၤသီး န, “ခိးဘဴသိူ သီး꤮ ဘီ ပှဲၤ အိၤ ဒၲ ကြၴၤတၴၤကျံ အၤခဲးနၲုၤ, သီး တိးကဴၤ ထၴၤစၲု တိၤ ဗး ဟၴ သီး အၤခဲးနၲုၤ, သီး တိးကဴၤ နှီဒး ဆလှၴ ဗးငှိ။ သီး ကီၤ နှီဒး ဗးငှိ ဟၴနၲုၤမၤ, သီး ကှံရှၴပၴူကှံရှၴကူး, ကှံရှၴ လၤစှၳလၤပြှဴၤ လှဴးကူး ဖၳယၴး တိၤ။
\v 22 မၤနရဴ ခိးညှယၴး ဗး ကွီးသဲဇှဴၤ သီး, ဘၴၤဆိူၤဘၴၤဆဴး လၤဟူး သီး သဲပျဴၤ, သီး သဲထွှိးပြှဲၤ တိးဘဲၤ လၤစှၳကူးနှီ တၲၤပြှဲၤ꤮ တိၤ။ အၤ ကှံ ပၴူကူး ပြဲတံ သဴၤကျၴူးဒၳၤ ယၴးတၲၤဘဲၤ ပှး ပြဲ။
\v 23 မှၴၤတၴးဟၴရဴ, ယၴးတၲၤသဲး, စဴမၤရူၤ ဒၲ ဗး ထွှိးဟဴ အၤတှဲၤ ရဴ ဗး မှၴၤဟဴ အၤတှဲၤမှၴၤ ယၴးတၲၤပြှဲၤ အၤ တၤနၴမှဴခၳၤဖၳ ဟူး ကၤထဴၤအိၤ ဒၲ ဗး ခးဆၴူ,
\v 24 ရဴ အၤ ဟၴ ဗး န, ‘ခၳးပဴလၳ꤮, သဲအီၤဆၴး တဲးမှၴ။ နှဲၤ ဘဲၤ ဟူး ကၤထဴၤအိၤ တှၲုဘဲ နှီဒံၤ ဒၲ ခွီဒၳၤ ကဲစၤ အၤ မဲၤသဲၤညၴး ပှး, ရဴ အၤ ကှံ စီၤရူၤ ဆၳၤဒူးဆၳၤစှၴၤမူ ဒံၤ နှဲၤ ပှး။ စဴမၤရူၤ ယိး မူ နှဲၤမဲၤသဲၤ ရဴ အၤ မှၴၤဘွီမှၴၤတၤရၴူး နှီဒံၤ နှဲၤ အၤခၳၤအၤခၴူး, အၤ ကှံ မှၴၤဆီးပျဲ နှဲၤ န ကၤယး ဒၲ အၤ ဆီၤဒူ တှၲကှၲုး သဴၤကျၴူးဒၳၤ န နှဲၤ ယၴးတၤဟၴၤ လှဴး꤮ ပျီး ပှး။’
\v 25 ဖၳနၲုၤ အၤခၳၤအၤခၴူး, ခိးဘဴသိူ သီး꤮, ဘၴၤဆဴး လၤဟူး သီး သဲပျဴၤ နီ꤮, မှၴၤတၴးဟၴရဴ ဗး ဇှံအၴၤနှီဒံၤ စဴမၤရူၤ ယၴးတၲၤပြှဲၤ န အၤ ကှံ မှၴၤဖၳ အၤ ဟၴထၲုးဟဴ ဗး နၲုၤ ပှး။
\v 26 ဖၳတၴးတၴး꤮ ဘဲၤဘဲၤ, ကှၴလၤသဲယၴး ကျူ ထဴးစၲု ဒူၤထူၤ နူး ပှဲၤ ဒၲ ကျံ တၲၤမၴးမၴး အၤခၳၤ ပှး။”
\p
\v 27 ဘီ ဆၴူလွှီးသဲး တၲၤသဲးနၲုၤ, ကှၴလၤသဲဒၳၤယၴး အၤ ထဴးစၲု ပှဲၤ ဒၲ အၤဒၤရီယၤ ထၴူးဒၳၤတၤဗှၤ ယၴးနၲုၤ အၤကၳး။ အၤတိး ဘီ မှဴ ကှံရှၴ ဖံၤနှၴၤဟဴ အၤခဲးနၲုၤ, ပြှဲၤမှၴၤတှဲၤဖၳ ဒၲ သဴၤကျၴူးဒၳၤ အၤကၳး ယၴးတၤဟၴၤ သဲညၴး န အၤ စၲၤ န အၤ လှိၤစၲုဖံၤဟဴ န ခိးခၳၤ တၲၤဖိၤဖိၤ ဟဴ။
\v 28 ဖၳနၲုၤ အၤခၳၤအၤခၴူး, အဲၤသီး တၴးမူ ထၴူးယၴး ရဴ အၤ ဇှး အၤကျီး နၴူးဆၴူး, ရဴ အိၤ တၤပျှၲၤဒၳၤ နၲုၤ အဲၤသီး တၴးမူခၴူး ထၴူး ရဴ အၤ အိၤပြဲ အၤကျီး ဆၴူညှး ပြဲ။
\v 29 အဲၤသီး ဘဲၤဇှဴၤ န သဲအီၤဆၴး သဴၤကျၴူးဒၳၤ စၲုတှဘဲၤ န လှဴ ရဴ အၤ စှူၤတှး လှဴ လှၴမှၴၤအိၤကှၲု သဴၤကျၴူးဒၳၤ လွှီးမၴး ဒၲ ထၴူးကၳး ရဴ အၤ ကွီးစဴဘဲး လၤဟူး န မှဴ ကှံ လီး ပြူး ပှၴ အဲၤသီး။
\v 30 ပြှဲၤမှၴၤတှဲၤဖၳ ဒၲ သဴၤကျၴူးဒၳၤကၳး တၤဟၴၤ ပှၳး လၤဟူး ကျူ ဒၲ အၤ ကှံ ကျူၤပျဲကူး အၤညၴး ရဴ အဲၤသီး ဒူၤတှး သဴၤကျၴူးဖၳ နၲုၤတၲၤဘဲၤ ဒၲ ထၴူးကၳး ရဴ အၤ ဒူၤတှး ခိၤ လၤဟူး လှၴမှၴၤအိၤကှၲု သဴၤကျၴူးဒၳၤ ယၴးတၤဟၴၤ ဒၲ ထၴူးကၳး ဒၲ သဴၤကျၴူးဒၳၤ ယၴး အၤညၴးဟူး။
\v 31 ရဴ ခၳးပဴလၳ ဟၴ ကျၴူးတၲၤဇှဲၤ အၤခၳၤကျဴ ယၴးတၲၤပြှဲၤ န ကျၴူးဖၳ တၤဟၴၤ န ပြှဲၤမှၴၤတှဲၤဖၳ ဒၲ သဴၤကျၴူးဒၳၤကၳး ယၴးတၤဟၴၤ န, “သီး ကီၤ အိၤ လၤဟူး ဒၲ သဴၤကျၴူးဒၳၤ အၤကၳး တိၤ ဟၴနၲုၤမၤ သီး ဆီးပျဲစှူ တၲၤပြှဲၤ꤮ တိၤ။”
\v 32 ဖၳနၲုၤ အၤခၳၤအၤခၴူး, ကျၴူးဖၳ တၤဟၴၤ ပှးတှံးကူး ဆၳၤပျၴူၤ ဒၲ အၳး စဴးမၤ န သဴၤကျၴူးဖၳ ယၴးတၲၤဘဲၤ တၤဟၴၤ ရဴ အၤ ပျွိး လှိၤစၲုကူး သဴၤကျၴူးဖၳ ယၴး။
\p
\v 33 မှဴ ကှံရှၴ လီးဘၳးဟဴ အၤခဲးနၲုၤ, ခၳးပဴလၳ ကွီးသဲဇှဴၤ တၤဒံၤ လှဴးပျီး အဲၤသီး န အၤ ကှံအၴၤကှံအိး ခၴူးသူ လၤဟူး။ “ခိးညှရဴ သီး သးကျူး တၤလ စဴ ဆၴူလွှီးသဲး စဴဟဴ, ရဴ သီးအၴၤသီးအိး နဴဟီ တၲၤစၲၤ꤮ တိၤ။
\v 34 ဖၳနၲုၤရဴ, ဗး ကွီးသဲဇှဴၤ သီး န သီး ကှံအၴၤကှံအိး လၤဟူး ဆဲၤတၲၤစၲၤစၲၤ။ သူဖၳ သီး ကှံ ထွှိးပြှဲၤ လၤဟူး နၲုၤ, သီး လိၤအၴၤ လၤဟူး ဆဲၤ။ ခၳၤလှၲုၤ ပြဲ တၲၤဘိး ဒၲ သီး ခၳၤကျဴလှိၤ ပြဲနၲုၤ အၤ ဘဲၤ လၤမှၴကူးနှီ တၲၤဘိး꤮ တိၤ။”
\v 35 ခၳးပဴလၳ ဟၴထၲုး အဲၤသီး ဖၳယၴး ရဴ, အၤ ဖၴူနှီ ခဴမၳး ရဴ အၤ ဟၴဘွီဟၴတၤရၴူး စဴမၤရူၤ ဒၲ အဲၤသီး လှဴး꤮ ပျီး အၤ မဲၤသဲၤညၴး။ ထၲုးရဴ အၤ အီၤဘီၤမံၤ ခဴမၳး ရဴ အၤ အၴၤ လၤဟူး။
\v 36 ဖၳနၲုၤရဴ အဲၤသီး သဲပျဴၤဆိူၤ သဲပျဴၤဆဴး ကှၤခၴူး လှဴးခၴူးသူ ရဴ အၤ အၴၤကှၲုး လှဴးခၴူးသူ ဆဲၤ ပွှိး꤮ တၲၤပြှဲၤ။
\v 37 ကၤယး အိၤ ဒၲ သဴၤကျၴူးဒၳၤ အၤကၳး လှဴး꤮ ပျီး နၲုၤမၤ အၤ အိၤ နၴူးဇှဲၤ န သၲုးသိူတၲၤဆၴူး န ပြှဲၤ သၲုးသိူ။
\v 38 အၳး အၴၤကဴအိးဘး ထၲုးလှဴးဟဴ ဆဲၤ ပွှိး꤮ တၲၤပြှဲၤ ရဴ သူဖၳ သဴၤကျၴူးဒၳၤ ကှံ ဖွီးဟူး အၤညၴး နၲုၤ, အဲၤသီး တှတှးကူးလှဴး ဘှၲုကၳးလး တၤဟၴၤ ဒၲ ထၴူးဒၳၤတၤဗှၤ အၤကၳး။
\s1 သဴၤကျၴူးဒၳၤ ဖဲပၴူကူး
\p
\v 39 ဘီ မှဴလီးဘၳးဟဴ အၤခဲးနၲုၤ, အဲၤသီး မူထၴူၤ လှၲုးဟဴ ခိးခၳၤ တၤဒၲၤရဴ အဲၤသီး စၲုတှၲုတိး ဘီတၴး တၲၤဖိၤတၴး နၲုၤ အၤ သဲညၴး လၤဟူး တိၤ။ မၤနရဴ အဲၤသီး မူထၴူၤ ထၴူးဒၳၤတၤဗှၤ အၤ တၤနှဴးနှၲုး အိၤတၲၤဖိၤ အၤခၳၤအၤခၴူး, အဲၤသီး ကီၤ စၲုတှၲုစှူ ဘီနၲုၤ ဟၴနၲုၤမၤ, အၤ သဲဇှံစၲု ဘအိၤကှၲု လၤဟူး အၤ သဴၤကျၴူးဒၳၤ ဘီနၲုၤ။
\v 40 ဖၳနၲုၤ အၤခၳၤအၤခၴူး အဲၤသီး ပှးတှံးကူး ဆၳၤပျၴူၤ ဒၲ အၳး စဴးကျှဴၤမၤ န လှဴ လှၴမှၴၤအိၤကှၲု သဴၤကျၴူးဒၳၤ ယၴးနၲုၤတၤဟၴၤ ထၲုးရဴ အၤ ပျွိး လၤစံ တှးကူး လှဴး လှဴယၴးတၤဟၴၤ ဒၲ ထၴူးဒၳၤတၤဗှၤကၳး။ တၲၤဖှၲုတၲုး အဲၤသီး အီၤလၴူးကူး ဆၳၤပျၴူၤ ဒၲ အၳး စဴးကျှဴၤမၤ န လှၴပှဲၤ သဴၤကျၴူးဒၳၤ နၲုၤတၤဟၴၤ။ ထၲုးရဴ အဲၤသီး စှဴးတၤဒူးထူၤ အီၤကှဲးဘၤဒၳၤ ဒၲ သဴၤကျၴူးဒၳၤ ညၴးဟူး တၲၤကၴူး ရဴ အဲၤသီး ပျွိးထဴးစၲု န ကှၴလၤသဲ ဒၲ ထၴူးထံး တၲၤကၴူး။
\v 41 မၤနရဴ သဴၤကျၴူးဒၳၤ ထူၤအိၤတှူ ဒၲ ဟၴၤသိးခၳၤ တၲၤဖိၤ။ သဴၤကျၴူးဒၳၤ အၤခၳၤကျဴ ဆမၤ ညၴတၤကျၲ စဴ ရဴ အၤ ကၤဇှၲုး ပၴပှးတိၤ။ ဒၲ သဴၤကျၴူးဒၳၤ အၤအီၤပှဲၤ တၲၤကၴူးနၲုၤ, ထၴူးဟဟိ ပျှူဆိူၤ တၤလွိဆံးလံး ရဴ အၤ ဖဲကူးဟဴ။
\p
\v 42 ပှးမၤ လှဴး꤮ ကၤယး ဒၲ အၳး ဒဴတှး အဲၤသီး ဒၲ အၤပှိၤကၳး ယၴးတၤဟၴၤ အီၤဇိူးထၴၤ လှဴး ဒၲ ခိးခၳၤ ရဴ ထၴၤကျူၤ ပျဲစၲုကူး လှဴး ဟၴၤ, ကျၴူးဖၳ တၤဟၴၤ အၤ တၤနှၴၤ ရဴ, အဲၤသီး ဒူၤလှူၤ လၤဟူး ဟဴ အၤသဲပျဴၤ န အၤ ကှံ မှၴၤသၴူးကူး လှဴး အဲၤသီး။
\v 43 မၤနရဴ ကျၴူးတၲၤဇှဲၤ အၤ ခၳၤကျဴယၴး အၤ သဲဇှံ မှၴၤဆီးပျဲ ခၳးပဴလၳ အၤခၳၤအၤခၴူး, ဟၴ ဒီဒူးတှးတှံး ကျၴူးဖၳ တၤဟၴၤ န အၤ ကှံ မှၴၤသၴူး တဲး အဲၤသီး တၲၤပြှဲၤ꤮ တဲးမှၴ။ ဖၳနၲုၤ အၤခၳၤအၤခၴူး အၤ ဟၴတှး အၤငှိ န ကၤယး ဒၲ အၤ အီၤဇိူးစှူ ထၴူး တၤဟၴၤနၲုၤ ပှတှး ရှၴလၲမဴး ဒၲ ထၴူးကၳးနၲုၤ ရဴ အီၤဇိူးထၴၤရှၴမဴး ဒၲ ခိးခၳၤ နၲုၤ။
\v 44 ကၤယး ဒၲ အၤ အိၤကူး တၤဟၴၤနၲုၤ, ဆီၤဒူနှီ သဴၤဘၴူၤ တၤဟၴၤ, မှတိၤရဴ ဆီၤဒူနှီ လၤဟူး သဴၤကျၴူးဒၳၤ ဖဲ ကကီးကကွိၤ ယၴးတၤဟၴၤ ရဴ ကြွိး အီၤဇိူးထၴၤ ကှၲုး လၤဟူး။ ရဴ အဲၤသီး မှၴၤ လှဴး လၤဟူး ဖၳ အၤ ဟၴ နၲုၤရဴ အဲၤသီး ထၴၤတှၲု ရူရူဒဲၤဒဲၤ လှဴးပျီး ဒၲ ခိးခၳၤ ပွှိး꤮ တၲၤပြှဲၤ။
\c 28
\s1 စၲုတှၲု ဒၲ မဲလၤတှၤကျံ
\p
\v 1 ဘီ ပှဲၤ ထူၤတှၲု ရူရူဒဲၤဒဲၤ ထၲုးဒၲ ခိးခၳၤ အၤခဲးနၲုၤ, အၳး ဟၴလှၲုး ပှၴ ပှဲၤ န ကျံ နၲုၤတၲၤကျံ မၤ အၳး အဲ န မဲလၤတှၤကျံ။
\v 2 ကၤယး အိၤ ဘီ ကျံလှိၤ တၤဟၴၤနၲုၤ, အၤ မှၴၤရူ နူၤစဴ ပှဲၤ။ ကှၴစှံၤ ဟူး ရဴ ကှၴရှိနူၤစဴ ပှဲၤ အၤခၳၤအၤခၴူး, အဲၤသီး အှၲုကှူးမီၤ ရဴ အၤ အဲအီၤဆွီ လၤဟူး ပှဲၤ မီၤ။
\v 3 ခၳးပဴလၳ စၲု အီၤထၴးကှၤ ကြၳၤ တၲၤထၴး ရဴ အၤ ကှၤ အီၤဆံနှၲုး ဒၲ မီၤကၳး အၤခဲးနၲုၤ, မီၤ သဲထူၤ ကှၳ ရှၳသီ တၲၤဘိး ရဴ အၤ ထၴၤ အီၤဖၲုး ခၳးပဴလၳ ရဴ အၤ အိၤအီစံးလီးလိမၤ ဒၲ လၳး တၤခၳၤလှိၤ။
\v 4 ကၤယး ကျံခၳၤဖၳ ဘီနၲုၤ တၤဟၴၤ မူထၴူၤ ရှၳ အီစံးလီးလိအိၤမၤ ဒၲ ခၳးပဴလၳ တၤခၳၤလှိၤ ရဴ အၤ ဟၴ နှီဒၴူ ခၴူးလၳး တၲၤပြှဲၤ န တၲၤပြှဲၤ ဖၳယၴး, “ကၤယး ယၴးတၲၤပြှဲၤမၤ ပြှဲၤမှၴၤသၴူး ကၤယး ပြဲ။ အၤ ဆီးပျဲ န တှဲၤသၴူး ဒၲ ထၴူးဒၳၤတၤဗှၤကၳး တၤဒၲၤရဴ ဘူၤစဲၤ ဒၲ အၳး အဲ န တှဲၤစဴတှဲၤတှၴၤ ယၴးတၲၤပြှဲၤ ဒူၤ အိၤထွှိးပြှဲၤ ပှး လၳး တိၤ။”
\v 5 မၤနရဴ ခၳးပဴလၳ တၤဆီူ တှးနှၲုးကူး ရှၳ ဒၲ မီၤကၳး, ရဴ အၤ မှၴၤ လၳး တၲၤစၲၤ꤮ တိၤ။
\v 6 အဲၤသီး အိၤပှဴ မူ လၤဟူး န ခၳးပဴလၳ ကျူ နှၴ ဇှဟူး နူး ပှး ဟဴ။ အဲၤသီး အိၤပှဴ ညှၴးလးဟဴ တၤဒၲၤရဴ အၤ မူထၴူၤ အၤရှူး ထူၤ လၳး တၲၤစၲၤ꤮ တိၤ အၤခၳၤအၤခၴူး, အဲၤသီး တၤနှၴၤ ခိကူး ခၳးပဴလၳ န အဲၤ မၤ စဴမၤရူၤ အၤဖၳ တၲၤပြှဲၤပြှဲၤ နူး ဟဴ။
\p
\v 7 ခးလှၴ တၤဗီးတၤဗှၤ ဖံၤ ဘီနၲုၤတၲၤဖိၤ မၤ, ကျံဘူၤစဲၤ ခၳးပၳပၤလီၤယၤ အၤပြှဲ အိၤ တၲၤလှၴ။ ရဴ အၤ အဲမှိၤဆံၤ ရူနူၤစဴ ပှဲၤ, ရဴ ပှဲၤ စၲု ထွှိး ကှၲုကှၲုး လၳး ဆီးပြှၴ သၲုးညၴးသၲုးသဲး။
\v 8 ခၳးပၳပၤလီၤယၤ အၤဖဲး နှၴကှၳ ရဴ အၤ ဆဲးအှၤ လၳးဟဴကၳး အၤခၳၤအၤခၴူး အၤ အိၤမၴူးအိၤ ဒၲ လှၴမၴူးကၳး ပြဲ။ ရဴ ခၳးပဴလၳ နှၲုး ဒၲ အၤ ဟီၤဒဴကၳး ရဴ, အၤ နှၲုး ကွီးစဴဘဲး ပှၴ လၳး, ရဴ အၤ ဒူၤထူၤ အၤတၤခၳၤ ဒၲ လၳးလှိၤ ရဴ အၤ ဇၤဆီးမှၴ ပှၴ လၳး။
\v 9 ဖၳနၲုၤ အၤခၳၤအၤခၴူး, လှဴး꤮ ကၤယးဆွီကၤယးဆဲး အိၤ ဘီ ကျံခၳၤ နၲုၤတၤဟၴၤ ဟူး ဇၤဆီးမှၴ ကှၲုး လၤဟူး အၤနှၴ ဒၲ လၳးအိၤ။
\v 10 အဲၤသီး ဒၴူပျၳၤဒၴူဖဲၤ စဴ ပှဲၤ ဆၴူးဇှၳ တၤဟၴၤ, ရဴ ဘီ ပှဲၤ ဆီၤဒူထူၤ သဴၤကျၴူးဒၳၤ အၤခဲးနၲုၤ, အဲၤသီး ဒူၤစၲုနှီ ပှၴ ပှဲၤ လှၴအၴၤလှၴအိး ဒၲ ကျူလှိၤ အၤညၴး တၤဟၴၤ။
\s1 ခၳးပဴလၳ အိၤ ဒၲ ကျံမဲလၤတှၤ ရဴ ထၴၤစၲု ဒၲ ဗှီးရှိမၴၤ
\p
\v 11 သၲုးလဲး ဘးထၲုး ဒၲခၴူးနၲုၤ, ပှဲၤ ဆီၤဒူထူၤ ဗှီးအၤလဲစၤဒြီယၤ အၤ သဴၤကျၴူးဒၳၤ တၲၤဘဲၤ။ ဒၲ သဴၤကျၴူးဒၳၤ အၤခၳၤကျဴ ညၴးဟူးနၲုၤ ဘူၤစဲၤ ဒီကြှၴး အၤဇှဇှိၤ အိၤ။ ရဴ သဴၤကျၴူးဒၳၤ ယၴး အၤ စၲု အိၤကှၲု ပျံတှၲု ဒၲ ကှၴရှိခဲး ဘီ ကျံ နၲုၤတၲၤကျံ အၤလှိၤ။
\v 12 ပှဲၤ စၲုတှၲု ဒၲ ဗှီးစၳၤရၤကၳ ရဴ ပှဲၤ စၲုအိၤ ဘီနၲုၤ သၲုးညၴး။
\v 13 ပှဲၤ အိၤ ဘီနၲုၤ ရဴ ပှဲၤ ထၴၤစၲု ပှိ ဒၲ ဗှီးရၴကီၤ။ ထၲုးရဴ ဒၲခၴူး တၲၤညၴးနၲုၤ, ကှၴလၤသဲ ဒၳၤဟူး ဒၲ စီလှူၤ တၲၤကၴူး ရဴ နၴူးညၴးတၲၤညၴး နၲုၤ ပှဲၤ စၲုတှၲု ဒၲ ဗှီးပဴတီၤလၳ။
\v 14 ပှဲၤ မူထၴူၤဆံၤ န ပြှဲၤဇှံအၴၤတှဲၤဖၳ ဘီနၲုၤ တၤဟၴၤ, ရဴ အဲၤသီး အဲအိၤကူး ကှၲုးပှိ ပှဲၤ ဘီနၲုၤ သၲုးသိူတၲၤညၴး။ ပှဲၤ အိၤကူး ထၲုး ဘီနၲုၤ ရဴ ပှဲၤ ထၴၤစၲုကူး ဒၲ ဗှီးရှိမၴၤ။
\v 15 ပှဲၤ ပှၲုဗှူ ပြှဲၤဇှံအၴၤတှဲၤဖၳ ဒၲ အၤ အိၤ ဒၲ ဗှီးရှိမၴၤ အၤကၳး တၤဟၴၤနၲုၤ, အၤ နှီဟၲုး လၤဟူး ပှဲၤရီၤပှဲၤကူး ရဴ အၤ ဟူး မူထၴူၤဆံၤ တှၲု ပှဲၤ ဒၲ ဗှီးအၤပီယ ကျဲကၳး နၲုၤ တၤဟၴၤ, တၤဟၴၤဟၴၤရဴ အၤ ဟူး မူထၴူၤဆံၤ ပှဲၤ ဒၲ ဆီးပြှၴဟီၤ နၲုၤ သၲုးမၴး အၤကၳး။ ဘီ ခၳးပဴလၳ မူထၴူၤ အဲၤသီး အၤခဲးနၲုၤ, အၤ နှီဟဲးနှီရၴၤ လး လၳး ရဴ အၤ ဟၴဘွီဟၴတၤရၴူး စဴမၤရူၤ။
\s1 ဒၲ ဗှီးရှိမၴၤ အၤကၳး
\p
\v 16 ဘီ ပှဲၤ စၲုတှၲု ဒၲ ဗှီးရှိမၴၤ အၤကၳး အၤခဲးနၲုၤ, အၳး နဴးအိၤ နှီဒၴူဒံၤ ခၳးပဴလၳ ရဴ အၳး စၲုခူးအိၤ ပှၴ လၳး ဟီၤတၲၤမၴး ရဴ ကျၴူးဖၳ တၲၤပြှဲၤ အိၤပှဴ နှီဒၴူ လၳး။
\p
\v 17 သၲုးသဲး ဘးဟဴနၲုၤ, ခၳးပဴလၳ အဲပျဴနှီ ယၳဒၤဖၳ ဒၲ အၤ ထွှိး အၤခၳၤကျဴ ဘီ ဗှီးရှိမၴၤ နၲုၤတၤဟၴၤ။ ဘီ အဲၤသီး ဟူးတှၲု လှဴးဟဴ အၤခဲးနၲုၤ, အၤ ဟၴ အဲၤသီး န, “ဗး ပှၲုဗှူ သီး꤮, တှဲၤမှၴၤ တၤခွိတၤကဲၤဆံၤ ပှဲၤ မၴူးစၲၤ တၤဟၴၤ ဘဲၤဘဲၤ, မှတိၤရဴ တှဲၤ ဒၲ အၤ ခိ န ပှဲၤ လှၴကျိးလှၴခူၤ ဒၲ ပှဲၤ နှီဘဲၤ ဒၲ ပှဲၤ မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ အၤ အိၤ နၲုၤ ဘဲၤဘဲၤ, ဗး မှၴၤနဴ နှ တၲၤစၲၤ꤮ တိၤ။ မၤနရဴ အၳး ပှံ ဗး ဒၲ ဗှီးယၤရၳဆူၤလၴၤ အၤကၳး ရဴ အၳး ဒၴူတှးကူး ဗး ဒၲ ရှိမၴၤဖၳ တၤဟၴၤ အၤ တၤခၳၤကၳး။
\v 18 အဲၤသီး ဆၳၤဒူးစှၴၤမူ ထၲုးဟဴ ဗး ရဴ ဒၲခၴူးနၲုၤ, အဲၤသီး မူထၴူၤ ဗး တှဲၤသံ ဒၲ အၤတိး န ဘဲၤ တှဲၤစီၤရူၤ သၴူးကူးနၲုၤ အၤ အိၤ တၲၤစၲၤ꤮ တိၤ အၤခၳၤအၤခၴူး, အဲၤသီး သဲဇှံ ပျွိးကူး ဗး။
\v 19 မၤနရဴ ဘီ ယၳဒၤဖၳ တၤဟၴၤ ထၴဆံၤ တှဲၤယၴး အၤခဲးနၲုၤ, ဗး တိးဘဲၤ နဴးစီၤရူၤ ဗးနှၴ န ခွီဒၳၤ ကဲစၤ ဗး တၤနှၴၤ ဖၳနၲုၤ။ ဗး ဒူၤ တှဲၤသံ ဒၲ ဗး မၴူးစၲၤဖၳ အၤလှိၤ နၲုၤ အၤ အိၤ နှ တၲၤစၲၤ꤮ တိၤ။
\v 20 ဒၲ တှဲၤရီၤတှဲၤကူး ယၴး အၤခၳၤအၤခၴူးရဴ, ဗး ကွီး ကှၲုး အဲၤသီး ဒၲ အၤ ကှံ ဒၴူမူထၴူၤ ဟၴဘဲၤကှၲုး တှဲၤ န သီး။ ကီၤဟၴလၤကိးမၤ ဒၲ သီး မှဟဴ ယၳဒၤဖၳ ယၴးတၤဟၴၤ အၤ တှဲၤမူဆံး အၤခၳၤအၤခၴူးရဴ အၳး ဘဲၤ စဴးကျှဴၤမၤကူး ဗး န ဆၳၤပျၴူၤတှဴထဲ ယၴး ဟဴ။”
\p
\v 21 ရဴ အဲၤသီး ဟၴဆံၤ လၳး န, “ပှဲၤ နှီဘဲၤနဴ န လီၤ အိၤ ဒၲ ယၳဒၤကှၴ ဟူး ရဴ အၤ ဟၴဆိၤ ပှၴ ပှဲၤ န နှဲၤရီၤနှဲၤကူး နၲုၤ အၤ အိၤ တၲၤဘၤ꤮ တိၤ။ ပှဲၤ ပှၲုဗှူ ယၳဒၤဖၳ ဒၲ အၤ ဟူး ဘီယၴး တၤဟၴၤနၲုၤ, အၤ ဟၴနဴ ပှၴ န ပှဲၤ န နှဲၤ မှၴၤသံမှၴၤပျတှဲၤ အၤရီၤအၤကူး တၲၤပြှဲၤ꤮ တိၤ။
\v 22 မၤနရဴ ပှဲၤ သဲဇှံ နှီဟၲုး ကှၲုးဒံၤ နှဲၤ တှဲၤမူထၴူၤ န နှဲၤ တှဲၤတၤနှၴၤ တၤဟၴၤ ပြဲ, မှၴၤတၴးဟၴရဴ, ပှဲၤ သဲညၴး န ကၤယး ဘီတၴး꤮ တၲၤဖိၤ ဘဲၤဘဲၤ အၤ ဟၴ တၤခွိတၤကဲၤ လှဴးပျီး ကၤယး ယၴးတၲၤမှၳၤ။”
\p
\v 23 ဖၳနၲုၤရဴ အဲၤသီး ဟၴအိၤ လၳး မှဴညၴးမှဴသဲး ဒၲ အၤ ကှံ မူထၴူၤ တှးဆံၤ ခၴူးသူ န ခၳးပဴလၳ ရဴ ဘီ အဲၤသီး ဟၴအိၤ လၳး နၲုၤတၲၤညၴးနၲုၤ, ယၳဒၤဖၳ တၤဟၴၤ ဟူး လၤဟူး ဘီ ခၳးပဴလၳ အိၤ နှီဒၴူ ဟီၤ နၲုၤတၲၤမၴး အၤကၳး, ရဴ အဲၤသီး ဟူးရှိ အဲကျဴးလၲ စဴ န ဒၲ အၤရှၴခဲး နၲုၤတၲၤဟံၤ စဴ။ ရဴ ခၳးပဴလၳ စထူၤ ဟၴဆိၤဒၲၤညးလှၲုး ပှၴ အဲၤသီး န စဴမၤရူၤ အၤထၴူးအၤကှၴ အၤရီၤအၤကူး ရဴ အၤ ခူ နှီဒၴူ အၤသဲယၴး ဒၲ မှဴလီး တှၲု စဴ ဒၲ မှဴခီ စဴ။ သူဖၳ အဲၤသီး ကှံ ဇှံအၴၤ ယၴၤဆၳူ အၤရီၤအၤကူး ယၴးအၤညၴးနၲုၤရဴ, အၤ အယစံ ဟၴဆိၤသဲညၴးပျိး ပှၴ အဲၤသီး န ခၳးမဴစဲ အၤ တှဲၤသိူတှဲၤသူၤ နၲုၤတၤဟၴၤ န ပြှဲၤပြှိၤ ဟၴအိၤနှၴၤ နၲုၤတၤဟၴၤ။
\v 24 တၤဟၴၤဟၴၤ ရဴ အၤ ဇှံအၴၤ လၤဟူး န ခၳးပဴလၳ ဟၴ ယၴးတၤဟၴၤ နၲုၤမၤ အၤ မှလၤကိး စဴ, မၤနရဴ တၤဟၴၤဟၴၤနၲုၤ အၤ ဇှံအၴၤ တိၤ။
\v 25 ဘီ အဲၤသီး သဲပျဴၤ လှၳၤခိခၴူးလၳး ရဴ အဲၤသီး ထၴၤစၲုကူး အၤခဲးနၲုၤ, ခၳးပဴလၳ ဟၴဘဲၤ ငှိ ဒၲခၴူးလၲ တၲၤမံး န, “သဲစးဆဲး ဘူၤစဲၤ ဟၴဘဲၤ ဒီးတံ န ပြှဲၤပြှိၤ ယၤဆူယၤ ရဴ အၤ ဟၴဆိၤကူး ပှဲၤ မှၲုဖဲးဖၴူးဖှၲုး ဒၲ꤮ ညၴနၳၤ တၤဟၴၤ နၲုၤမၤ အၤ တိးတံ စဴ။
\v 26 ရဴ အၤ ဟၴ န,
\q1 ‘စၲု ဒၲ ကၤယး ယၴး တၲၤမၴူးတၲၤစၲၤ အၤ အိၤ ရဴ ဟၴ အဲၤသီး န, “သီး နှီဟၲုး ထၲုး နှီဟၲုး သူသူ စဴ တၤဒၲၤရဴ သီး သဲညၴးပျိးတိၤ။ သီး မူထၲုးထၲုး မူသူသူ စဴ တၤဒၲၤရဴ သီး မူထၴူၤတိၤ။”
\v 27 မှၴၤတၴးဟၴရဴ ကၤယး ယၴးတၲၤမၴူးတၲၤစၲၤ နၲုၤ, အၤ သဲဇှံ သဲညၴး ကှၲုးနူး အၳး တိၤ။ အဲၤသီး မှၴၤဘီ လၤဟူး အၤ ခးလဲၤကၳး, ထၲုးရဴ အၤ မှၴၤဘီ လၤဟူး အၤ မဲၤသဲၤပျဴၤ။ ကီၤမှတိၤမၤ, အဲၤသီး ကှံ မူထၴူၤ ကှၲုး လၤဟူး တှဲၤ န အၤ မဲၤသဲၤပျဴၤ, ရဴ အဲၤသီး ကှံ နှီဟၲုး ကှၲုး လၤဟူး တှဲၤ န အၤခးလဲၤ, အဲၤသီး ကှံ တၤနှၴၤပျိး ဟူးကှၲုး လၤဟူး ရဴ အၤ ကှံ တၤရီ ကှၤခၴူးတိး လၤဟူး အၤနှၴ ဒၲ ဗး အိၤ, ရဴ ဗး ကှံ ဇၤဆီးမှၴ ခၴူး အဲၤသီး။’”\f + \fr 28:27 \ft ယၤဆူယၤ ၆:၉-၁၀\f* အၤ ဟၴ ဖၳနၲုၤ။
\p
\v 28 ခၳးပဴလၳ ဟၴ ပှိ န, “ဖၳနၲုၤ အၤခၳၤအၤခၴူး သီး တိးဘဲၤ သဲညၴး လၤဟူး န, စဴမၤရူၤ အၤ တှဲၤမှၴၤဆီးပျဲကှၤ အၤရီၤအၤကူး နၲုၤ, အၳး ကှံ သၳးစၲုဟဴ လၳး ဒၲ ယၳဒၤဖၳ မှတိၤ တၤဟၴၤ အၤ အိၤ ဟဴ, ရဴ ယၳဒၤဖၳ မှတိၤ တၤဟၴၤ ကှံ နှီဒး လၳး ပှး။”
\v 29 (ခၳးပဴလၳ ဟၴထၲုး တှဲၤ ဖၳယၴး ရဴ, ယၳဒၤဖၳ တၤဟၴၤ ထၴၤစၲုကူး ရဴ အဲၤသီး စၲု ကြှူသၴူးကြှူအိၤ နှီဒၴူ ခၴူးလၳး။)\f + \fr 28:29 \ft အၳး ရး အိၤ လီၤဖ ဒၲ အၤခးဆၴူလၲ တၤဟၴၤ အၤကၳး နၲုၤ, တၤဟၴၤဟၴၤရဴ လီၤမှး ၂၉ ယၴးနၲုၤ အၤ အိၤ ပှး တိၤ။\f*
\p
\v 30 ခၳးပဴလၳ အိၤ ဘီ ဟီၤ ဒၲ အၤ စၲု ခူး အိၤကှၲုနှီ ယၴးနၲုၤ နၴူးနၤ ရဴ အၤ အဲမှိၤဆံၤ လှဴး꤮ ကၤယး ဒၲ အၤ ဟူး အိၤလၴး ကှၲုး လၳး နၲုၤတၤဟၴၤ။
\v 31 ခၳးပဴလၳ ဟၴဆိၤဒၲၤညး ပှၴ အၳး န စဴမၤရူၤ အၤထၴူးအၤကှၴ အၤရီၤအၤကူး, ရဴ အၤ အီၤသိူအီၤသူးတှး ပှၴ အၳး န ဘူၤစဲၤ ယၴၤဆၳူခြီ အၤရီၤအၤကူး။ ထၲုးရဴ အၤ ဟၴဘဲၤခံးဟၴဘဲၤဟး ရဴ အၳး မှၴၤတှးတှံး အဲၤနၲုၤ အၤ အိၤ တၲၤပြှဲၤ꤮ တိၤ။
