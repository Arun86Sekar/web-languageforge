\id ROM -- KYU
\ide UTF-8
\rem KYU language in MYMR script transliterated from KALI script
\rem published 2012 (second printing)
\h ရှိမၴၤ
\toc1 ရှိမၴၤ
\mt1 ရှိမၴၤ
\mt2 \sls Romans \sls*
\imt1 တှဲၤဟၴဘဲၤ ရှၴ ဒၲ ညၴး
\ip ခၳးပဴလၳ ရးစၲု ပှၴ လီၤယၴးနၲုၤ ဒၲ ဗှီးရှိမၴၤ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ အၤအိၤ, လီၤ ယၴးနၲုၤမၤ မှဟဴ အၤ တၤရီၤတၤရူး ဒၴူရှဴၤ အိၤနှၴၤ ရှၴ အၤ တှဲၤတၤဇၴူၤအိၤနှၴၤ ဒၲ အၤ ကှံ စၲုအိၤလၴးအိၤ ကှၲုး ဗှီးရှိမၴၤ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ ပှး အၤရီၤအၤကူး ပြဲ။ အၤ တှဲၤတၤဇၴူၤအိၤနှၴၤ မၤအီးတၴး ဟၴရဴ အၤ ကှံ စၲု မှၴၤတှၲကှၲုး တှဲၤ န ခြီဖၳ ဘီနၲုၤတၤဟၴၤ တၤပျှၲၤတၤပျူ ပှး, ထၲုးပှးရဴ အဲၤသီး ဘီနၲုၤတၤဟၴၤ ကှံ မှၴၤစွှိ လၳး ဒၲ အၤ ကှံ စၲု ပျၴၤဟူး ပှိ ဒၲ စၤပၴၤကှၴ။ ဖၳ အၤ သဲညၴး ခြီဖၳ အၤ တှဲၤဇှံတှဲၤညှ န ခြီဖၳ တိး အိၤထွှိးပြှဲၤ ကြွိး မှၴၤကှၲုး တၤဟၴၤနၲုၤ, အၤ ရး ဟၴဆိၤလှၲုးပျိး ပှၴလှဴး အၳး။ ခၳးပဴလၳ ဒၴူလှၲုး ပှၴ အၳး ခြီဖၳ အၤ အိၤထွှိးပြှဲၤ အၤရီၤအၤကူး တၤဟၴၤ အၤကျဲးနၲုၤ, လီၤယၴးတၲၤဘၤ နၲုၤမၤ အၤလၲအၤဘး လၲအၳး ဟဴ။
\ip ခၳးပဴလၳ ဟၴမှိၤဟၴရူ ရှိမၴၤ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ ရဴ အၤ ဟၴဆိၤလှၲုး ပှၴ ထၲုး အဲၤသီး န အၤ တှဲၤကွီးစဴဘဲး ပှၴ ဒၲ အဲၤသီးညၴး တၤဟၴၤ ထၲုးဟဴ ယၴးတၲၤဖှၲုရဴ အၤ ဟၴလှၲုး ပှၴ အဲၤသီး န တှဲၤ ဒၲ အၤ သဲဇှံ ရး လီၤယၴး အၤ ခးဆၴူခးရှူၤ အၤရီၤအၤကူး။ တှဲၤရီၤတှဲၤကူး အၤ ခးဆၴူခးရှူၤ မၤ မှဟဴ “စဴမၤရူၤ ဒူၤစဴဒူၤတှၴၤ ဟဴ ကၤယး တၤဟၴၤ န အၤနှၴ နှီဒံၤ ဖၳတၴးနၲုၤ တှဲၤသဲကြှံးမီၤလၤ ယၴး ဒၴူလှၲုးထူၤလှၲုး ဟဴ။ တှဲၤစဴတှဲၤတှၴၤ ယၴးနၲုၤမၤ အၤ စထူၤ န တှဲၤဇှံ ရဴ အၤ တၤဒံၤ န တှဲၤဇှံ။” (၁:၁၇)
\ip ထၲုးရဴ ခၳးပဴလၳ ဟၴဆိၤလှၲုး အဲထူၤပှိ တှဲၤရီၤတှဲၤကူး အၤ ခးဆၴူခးရှူၤ ယၴး။ ယၳဒၤဖၳ တၤဟၴၤ ဘဲၤဘဲၤ, ယၳဒၤဖၳ မှတိၤ တၤဟၴၤ ဘဲၤဘဲၤ, စဴမၤရူၤ လိၤ မှၴၤစဴမှၴၤတှၴၤ ကှၤ လှဴးပျီး အဲၤသီး ပွှိး꤮ တၲၤပြှဲၤ, မှၴၤတၴးဟၴရဴ ကၤယး ပွှိး꤮ တၲၤပြှဲၤ အိၤ သူလှဴး လၳး ဒၲ တှဲၤသံတှဲၤအိၤရၤ အၤ တၤရၴူးဆိူၤဆဴး အၤလှဲး ပြဲ။ ဒၲ ပြှဲၤလှၳၤဟၴၤခၳၤဖၳ ဇှံအၴၤ ခြီ အၤခၳၤအၤခၴူးရဴ စဴမၤရူၤ ဒူၤစဴဒူၤတှၴၤ ဟဴ အဲၤသီး။ ထၲုးရဴ ခၳးပဴလၳ ဟၴဆိၤလှၲုး ပှိ န တှဲၤအိၤထွှိးပြှဲၤ အၤသဲး ဒၲ ပှဲၤ နှီဘဲၤ ယၴးနၲုၤမၤ မှ ဒၲ ပှဲၤ ထွှိးထူၤ တှဲၤတၲၤစၲၤ꤮ တၲုး န ခြီ ဟဴ အၤခၳၤအၤခၴူး ပြဲ, အၤ ဟၴဆိၤလှၲုး ပှၴ ပှိ ဖၳနၲုၤ။ ပြှဲၤဇှံအၴၤတှဲၤဖၳ တၤဟၴၤနၲုၤ, အၤ နှီဘဲၤ လၤဟူး ဟဴ တှဲၤပှၴးတှဲၤဒွိး န စဴမၤရူၤ ဟဴ, ထၲုးတိၤ တှဲၤသံ န တှဲၤသၴူး အၤ တၤရၴူးဆိူၤဆဴး ပှံမၤ အဲၤသီး ယၴးနၲုၤ, စဴမၤရူၤ အၤ သဲစးဆဲး ပျွိးထၴၤ ပၤလး စၲု ဟဴ အဲၤသီး ဟဴ။ ဘီ အၤမှးဒၳၤ ၅-၈ အၤကၳးနၲုၤ, ခၳးပဴလၳ ဟၴဆိၤပျိး ပှၴ ပှိ န စဴမၤရူၤ အၤ တှဲၤတၤဇၴူၤ မူဆံး အိၤနှၴၤ အၤ တှဲၤသိူတှဲၤသူၤ တၤဟၴၤ အၤရီၤအၤကူး န သဲစးဆဲး ဘူၤစဲၤ အၤ တှဲၤပြှိၤတှဲၤပြှူး ဆိူၤဆဴးယၴး ထၳၤလှူၤ တၤပျၴၤ ပှၴ အၳး တှဲၤအိၤထွှိးပြှဲၤ အၤသဲး အၤရီၤအၤကူး။ ထၲုးတိၤ ယၳဒၤဖၳ တၤဟၴၤ အၤညၴး ဘဲၤဘဲၤ, ယၳဒၤဖၳ မှတိၤ တၤဟၴၤ အၤညၴး န စဴမၤရူၤ တၤဇၴူၤအိၤနှၴၤ ပှၴ လှဴးကြူ꤮ အၳး ပွှိး꤮ တၲၤပြှဲၤ ဖၳတၴးနၲုၤ, ခၳးပဴလၳ ဟၴဆိၤပျိး ပှၴ လှဴး အၳး ဟဴ။ သူဖၳ ကၤယး ပွှိး꤮ တၲၤပြှဲၤ ကှံ နှီဘဲၤ ဒီးတံ ကှၲုး လၤဟူး စဴမၤရူၤ အၤဘွီဒၳၤအၤတၤရၴူးထၳး ဒၲ ယၴၤဆၳူခြီ အၤ အိၤ အၤညၴးနၲုၤရဴ, ယၳဒၤဖၳ တၤဟၴၤ ဗီးကူး ကူး ဘူၤစဲၤ ယၴၤဆၳူခြီ ပြဲ။ အၤ မှၴၤ ဖၳယၴးနၲုၤမၤ စဴမၤရူၤ အၤ တှဲၤတၤဇၴူၤအိၤနှၴၤ ပြဲ။ မၤနရဴ ပြှဲၤရးလီၤယၴး ဇှံအၴၤ န ယၳဒၤဖၳ တၤဟၴၤနၲုၤ, အၤ ဗီးကူး လး န ဘူၤစဲၤ ယၴၤဆၳူ တိၤ, အၤ ဟၴပျံကူး အၤငှိ ဖၳနၲုၤ။ ဒၲခၴူး တၤဒံၤ ရဴ ခၳးပဴလၳ ရးလှၲုး ပှၴ န ခြီဖၳ တၤဟၴၤ တိးဘဲၤ အိၤထွှိးပြှဲၤ ဒူၤ လၤဟူး အၤ သဲပျဴၤသၲုၤထၴူး ဖၳတၴး, ထၲုးတိၤ အၤ လိၤဒၳၤလၲ꤮ မၤ ဘီ အဲၤသီး ဘဴသိူဘဴလး န ကၤယး ဒၲ အၤရှၲုၤ တၤဟၴၤ အၤခဲး, အၤ တိး ဒၴူလှၲုး လၤဟူး အၤတှဲၤမှိၤ ဖၳတၴးနၲုၤ, အၤ ရးလှၲုးပျိး ပှၴ ဖၳနၲုၤ။ အၤ ရးလှၲုး န မှၴၤ စဴမၤရူၤ အၤ တှဲၤဖၴူတှဲၤမှၴၤ အၤရီၤအၤကူး, ထၲုးရဴ ခြီဖၳ တၤဟၴၤ တိးဘဲၤ နှီဒး ခွီစဴဖူၤ ဒၲ အၤ ပၲထၴူးကှၴ တၤဟၴၤ အၤငှိ, ရဴ အၤ တိးဘဲၤ မှိၤနှီ လၳး မှၴၤစွှိနှီ လၳး တၲၤပြှဲၤ န တၲၤပြှဲၤ။ ရဴ အၤ မှၴၤတၤဒံၤကူး အၤလီၤ ယၴးတၲၤဘၤ န အၤ တှဲၤဟၴမှိၤဟၴရူ တၤဟၴၤ န အၤ တှဲၤထၳၤသဲထူၤ စဴမၤရူၤ တၤဟၴၤ ပြဲ။
\iot တှဲၤဟၴဘဲၤ တၲၤတှိ န တၲၤတှိ
\io1 တှဲၤဟၴဘဲၤ ရှၴ ဒၲ ညၴး န တှဲၤရီၤတှဲၤကူး အၤခးဆၴူခးရှူၤ တၤဟၴၤ ၁:၁-၁၇
\io1 ကၤယး ပွှိး꤮ တၲၤပြှဲၤ လိၤ တှဲၤမှၴၤဆီးပျဲကှၤ ၁:၁၈-၃:၂၀
\io1 စဴမၤရူၤ အၤ တှဲၤမှၴၤဆီးပျဲကှၤ အၳး အၤကျူအၤကျိး ၃:၂၁-၄:၂၅
\io1 တှဲၤအိၤထွှိးပြှဲၤ အၤသဲး ဒၲ ခြီကၳး ၅:၁-၈:၃၉
\io1 စဴမၤရူၤ အၤ တှဲၤတၤဇၴူၤအိၤနှၴၤ ပှၴ အီၤစၤရှၴလၤဖၳ တၤဟၴၤ ၉:၁-၁၁:၃၆
\io1 ခြီဖၳ အၤ တှဲၤဒူၤ သဲပျဴၤသၲုၤထၴူး ၁၂:၁-၁၅:၁၃
\io1 တှဲၤဟၴဘဲၤ တၤဒံၤကူး ဒၲခၴူး န တှဲၤဟၴမှိၤဟၴရူ တၤဟၴၤ ၁၅:၁၄-၁၆:၂၇
\c 1
\s1 ခၳးပဴလၳ အၤ တှဲၤဟၴမှိၤဟၴရူ
\p
\v 1 ဗး မၤ ခၳးပဴလၳ။ ဗး ရးစၲုပှၴ သီး လီၤ ယၴးတၲၤဘၤ။ ဗး မၤ ယၴၤဆၳူခြီ အၤ ပြှဲၤမှၴၤတှဲၤဖၳ တၲၤပြှဲၤ။ အၤ အဲ ဗး န ဗး ကှံ ထွှိးထူၤ ပြှဲၤဒၲၤညးဖၳ တၲၤပြှဲၤ, ထၲုးရဴ အၤ နွိထူၤ ဗး န ဗး ကှံ ဟၴဆိၤဒၲၤညး ပှၴ အၳး န စဴမၤရူၤ အၤ တှဲၤသဲကြှံးမီၤလၤ။
\v 2 တှဲၤသဲကြှံးမီၤလၤ ယၴးနၲုၤ, စဴမၤရူၤ အဴလှူၤ အိၤနှၴၤ ညှၴးလးဟဴ အၤငှိ မၳ꤮ နၳၤခဲး န အၤပြှဲၤပြှိၤ တၤဟၴၤ ဖၳ အၤ ရးအိၤနှၴၤ ထၲုးဟဴ ဒၲ လီၤစးဆဲး အၤကၳးနၲုၤ။
\v 3 တှဲၤသဲကြှံးမီၤလၤ ယၴးနၲုၤမၤ အၤ မှဟဴ အၤဖၳခၳး မှဒံၤ ပှဲၤ ဘူၤစဲၤ ယၴၤဆၳူခြီ ယၴး အၤရီၤအၤကူး ဒၲ အၤ ဟူးလှူၤ ကျွိၤအၤနှၴ ဖၳ ပြှဲၤလှၳၤကၤယး ယၴးနၲုၤ တၲၤပြှဲၤ ဟဴ, ရဴ အၤ ဟူး အိၤပၤစှဲလှူၤ ဒၲ ခွီ ခၳးဒၤဗီၤ အၤကျွီးအၤလူး အၤကၳး ယၴးနၲုၤ တၲၤပြှဲၤ ဟဴ။
\v 4 ဒၲ သဲစးဆဲး ဘူၤစဲၤ အၤခၳၤအၤခၴူးရဴ ဘီ စဴမၤရူၤ မှၴၤထွှိးပြှဲၤ ကှၤခၴူး ပှဲၤ ဘူၤစဲၤ ယၴၤဆၳူခြီ ဒၲ တှဲၤသၴူး န အၤ တှဲၤပြှိၤတှဲၤပြှူး အၤခဲးနၲုၤ, အၤ ဒၴူလှၲုး ဟဴ လၳး န အဲၤ မၤ စဴမၤရူၤ အၤဖၳခၳး တၲၤပြှဲၤ မှလၤကိး ဟဴ။
\v 5 ဒၲ ခြီ အၤခၳၤအၤခၴူးရဴ စဴမၤရူၤ ဒၴူတှး ပှဲၤ အၤ တှဲၤဘွီတှဲၤတၤရၴူး န တှဲၤဆၲုခဲး တိးရူ ဒၲ ပှဲၤ ကှံ ထွှိးထူၤ ပြှဲၤဒၲၤညးဖၳ ဒၲ ခြီ အၤညၴး။ သူဖၳ လှဴး꤮ ယၳဒၤဖၳ မှတိၤ တၤဟၴၤ ကှံ ဇှံကှၤညှကှၤ ကှၲုးအၳး ယၴၤဆၳူ, ရဴ အဲၤသီး ကှံ နှီဒးကှၲုး စဴမၤရူၤ ငှိ အၤညၴးနၲုၤရဴ, အၤ နဴးထွှိးထူၤ ပှဲၤ ပြဲ။
\v 6 စဴမၤရူၤ အဲ အၳး ဒၲ အၳး ကှံ ထွှိးထူၤ ယၴၤဆၳူခြီ အၤကၤယး တၤဟၴၤ အၤကျဲးနၲုၤ, သီး မၤ သီး အိၤနှၲုးတှၲကှၲုး ဘီနၲုၤနၲုၤ ဟဴ။
\p
\v 7 ခိးဘဴသိူမှိၤ ဒၲ အၤ အိၤ ဒၲ ဗှီးရှိမၴၤ အၤကၳး သီး, စဴမၤရူၤ မှိၤ နှီဒၴူ သီး, ထၲုးတိၤ အၤ အဲ ဟဴ သီး ဒၲ သီး ကှံ ထွှိးထူၤ အၤကၤယး နှီဒံၤ ဟဴ။
\p ဗး ရးစၲု ပှၴလှဴး သီး လီၤယၴးတၲၤဘၤ။ ပှဲၤဖဲး စဴမၤရူၤ န ပှဲၤ ဘူၤစဲၤ ယၴၤဆၳူခြီ ကှံ ဒၴူဒံၤ သီး တှဲၤဘွီတှဲၤတၤရၴူး န တှဲၤကၤစှၳကၤဘဲ နီ꤮။
\s1 ခၳးပဴလၳ ကွီးစဴဘဲး ရဴ အၤ ဟၴဘွီဟၴတၤရၴူး စဴမၤရူၤ
\p
\v 8 ဒၲ ယၴၤဆၳူခြီ အၤခၳၤအၤခၴူးရဴ, ဗး ဟၴဘွီဟၴတၤရၴူး ရှၴလၲ ဟဴ ဗး စဴမၤရူၤ ဒၲ သီး လှဴး꤮ ပျီး အၤညၴး ဟဴ, မှၴၤတၴးဟၴရဴ, သီး တှဲၤဇှံတှဲၤညှ ယၴးနၲုၤ, အၳး နှီဟၲုး လှဴးဟဴ ဟၴၤခၳၤ တၲၤဘၤ ဟဴ။
\v 9 ဘီ ဗး ကွီးစဴဘဲးထူၤ စဴမၤရူၤ အၤခဲးနၲုၤ, ဗး သဲနှၴထူၤဘဲၤ သီး ပွှိး꤮ တၲၤဖှၲု စဴ။ ဗး မှၴၤ မှလၤကိး စဴ ဖၳယၴး နၲုၤမၤ စဴမၤရူၤ သဲညၴး ပြဲ။ ဗး မှၴၤ လှဴးသၳၤလှဴးသဲ ပှၴ လၳး တှဲၤမှၴၤ န ဗး တှဲၤဒၲၤညး ပှၴ အၤဖၳခၳး ဘူၤစဲၤ ယၴၤဆၳူခြီ အၤ တှဲၤသဲကြှံးမီၤလၤ အၤရီၤအၤကူး ယၴး အၤခၴူး ဟဴ။
\v 10 ဗး ကွီးစဴဘဲး ညှၴး꤮ လးဟဴ စဴမၤရူၤ န, အၤ ကီၤ သဲပျဴၤအိၤ န ဗး ကှံ စၲုအိၤလၴး ကှၲုး သီး ကီၤဟၴရဴ ဗး သဲဇှံ စၲုအိၤလၴး ကှၲုးလး သီး။
\p
\v 11 မှၴၤတၴးဟၴရဴ သူဖၳ ဗး ကှံ ဟူး ဒၴူ ပှၴကှၲုး သီး စဴမၤရူၤ အၤ သဲစးဆဲး အၤဆၴူးဇှၳ ယၴးနၲုၤရဴ, ဗး သဲဇှံ ဟူး အိၤလၴး ကှၲုး လး သီး။ စဴမၤရူၤ အၤ သဲစးဆဲး အၤဆၴူးဇှၳ ကှံ ဒၴူဆိူၤဒၴူဆဴးထူၤ ဒံၤ သီး သဲပျဴၤ နီ꤮။
\v 12 ဗး သဲဇှံ ဟၴ ဖၳတၴး ဟၴရဴ ပှဲၤ ဒၴူဟဲးဒၴူရၴၤ မှၴၤစွှိလှၴူး မှၴၤစွှိကဲၤ ခၴူးသူလၳး သီး တှဲၤဇှံ န ဗး တှဲၤဇှံ ဖၳနၲုၤ တၲၤစၲၤပြဲ။
\v 13 ပှၲုဗှူ သီး꤮, ဗး သဲဇှံ နဴးသဲညၴး ကှၲုး သီး န ဗး တှဲၤတၤဇၴူၤအိၤနှၴၤ ဒၲ ဗး ကှံ ဟူး အိၤလၴး ကှၲုး သီး ပှး အၤရီၤအၤကူး ယၴးနၲုၤမၤ အဲဖှၲု လးဟဴ။ မၤနရဴ တှဲၤမှၴၤ ဒီဒဴဒီဒူး ဗး နၲုၤ အၤအိၤ တှၲုပး စဴ ခိးညှ ယၴးနၲုၤ စဴ။ ဖၳ ဗး မှၴၤထၲုးဟဴ ဒၲ ယၳဒၤဖၳ မှတိၤ တၤဟၴၤ အၤကျဲးနၲုၤ, သူဖၳ ကၤယး အိၤ ဒၲ သီးကျဲး နၲုၤတၤဟၴၤ ကှံ ထွှိးထူၤကှၲုး ပြှဲၤဇှံအၴၤတှဲၤဖၳ အၤညၴးနၲုၤရဴ, ဗး သဲဇှံ ဟူး အိၤလၴး မှၴၤစွှိ ပှၴ ကှၲုး ကၤယး နၲုၤတၤဟၴၤ ပြဲ။
\p
\v 14 ကြီမၴူးစၲၤဖၳ တၤဟၴၤ ဘဲၤဘဲၤ, ကြီမၴူးစၲၤဖၳ မှတိၤ တၤဟၴၤ ဘဲၤဘဲၤ, ကၤယး တှဲၤသီတှဲၤဖဲ အိၤ ဘဲၤဘဲၤ, ကၤယး တှဲၤသီတှဲၤဖဲ အိၤတိၤ ဘဲၤဘဲၤ, တှဲၤမှၴၤ လှူၤဘဲၤဟဴ ဗး ဒၲ ဗး ကှံဘဲၤ ဟၴဆိၤဒၲၤညး ပှၴ မၴူးစၲၤ ပွှိး꤮ တၲၤစၲၤ န တှဲၤသဲကြှံးမီၤလၤ ယၴးဟဴ။
\v 15 ဖၳနၲုၤ အၤခၳၤအၤခၴူး သီး ဒၲ အၤ အိၤ လၤဟူး ဒၲ ဗှီးရှိမၴၤ အၤကၳး ယၴးတၤဟၴၤနၲုၤ, ဗး သဲပျဴၤဆိူၤ ဒၲၤညး ပှၴကှၲုး နူၤစဴ သီး န တှဲၤသဲကြှံးမီၤလၤ ယၴး အၤရီၤအၤကူး စဴ။
\s1 တှဲၤသဲကြှံးမီၤလၤ အၤ တှဲၤပြှိၤတှဲၤပြှူး
\p
\v 16 ဒၲ တှဲၤသဲကြှံးမီၤလၤ ယၴး အၤခၳၤအၤခၴူး, ဗး သဲတၤရှဲးတိၤ, မှၴၤတၴးဟၴရဴ, လှဴး꤮ ကၤယး ဒၲ အၤ ဇှံအၴၤ တှဲၤသဲကြှံးမီၤလၤ ယၴးတၤဟၴၤနၲုၤ, စဴမၤရူၤ မှၴၤဆီးပျဲကှၤ လှဴး အဲၤသီး န အၤ တှဲၤပြှိၤတှဲၤပြှူး ဟဴ။ အၤ မှၴၤဆီးပျဲကှၤ ရှၴလၲ ယၳဒၤဖၳ တၤဟၴၤ, ထၲုးရဴ အၤ မှၴၤဆီးပျဲကှၤ ကှၲုးပှိ ယၳဒၤဖၳ မှတိၤ တၤဟၴၤ။
\v 17 စဴမၤရူၤ ဒူၤစဴဒူၤတှၴၤ ဟဴ ကၤယး တၤဟၴၤ န အၤနှၴ နှီဒံၤ ဖၳတၴးနၲုၤ တှဲၤသဲကြှံးမီၤလၤ ယၴး ဒၴူလှၲုးထူၤလှၲုး ပှၴ ဟဴ။ တှဲၤစဴတှဲၤတှၴၤ ယၴးနၲုၤမၤ အၤ စထူၤ န တှဲၤဇှံ ရဴ အၤ တၤဒံၤ န တှဲၤဇှံ။ လီၤစးဆဲး ဟၴ န, “ကၤယး ဒၲ စဴမၤရူၤ ဒူၤစဴဒူၤတှၴၤ အဲၤ န အၤတှဲၤဇှံ တၤဟၴၤနၲုၤ, အဲၤသီး ကှံ နှီဘဲၤ တှဲၤအိၤထွှိးပြှဲၤ အၤသဲး မှလၤကိး ပှး။”\f + \fr 1:17~\ft ဟဲဘကၳ ၂:၄\f*
\s1 ကၤယး မှၴၤလှဴးပျီး တှဲၤသံ ပွှိး꤮ တၲၤပြှဲၤ
\p
\v 18 စဴမၤရူၤ အၤ တှဲၤသဲပျဴၤဒၳၤ အိၤလှၲုးထူၤ ဒၲ မှဴခၳၤ။ ရဴ အၤ အိၤလှၲုးထူၤ ပှၴ လှဴး꤮ ကၤယး ဒၲ အၤ မှၴၤ တှဲၤသံတှဲၤပျ နၲုၤတၤဟၴၤ န ကၤယး ဒၲ အၤ မှၴၤ တှဲၤမၳးမှူရီၤစှူ နၲုၤတၤဟၴၤ။ ဒၲ အဲၤသီး မှၴၤ တှဲၤမၳးမှူရီၤစှူ တၤဟၴၤ အၤခၳၤအၤခၴူးရဴ အၤ နဴး သဲညၴး ပှး အၳး န တှဲၤမှတှဲၤစဴ ယၴးနၲုၤ တိၤ ဟဴ။
\v 19 မှၴၤတၴးဟၴရဴ အဲၤသီး လှၴသဲညၴးစှူ စဴမၤရူၤ အၤရီၤအၤကူး နၲုၤ, အၤ အိၤလှၲုး လီးဖိ စဴ ဒၲ အဲၤသီးညၴး စဴ, မှၴၤတၴးဟၴရဴ စဴမၤရူၤ အၤနှၴဘူၤစဲၤ နှီဒံၤ ဒၴူလှၲုး လှလီး ပှၴ စဴ ဟဴ အဲၤသီး စဴ ဟဴ။
\v 20 မှၴၤတၴးဟၴရဴ စထူၤ ဒၲ စဴမၤရူၤ ဘူလှူၤလၳ ဟၴၤခၳၤ အၤခဲးနၲုၤ, ကၤယး တၤဟၴၤ သဲညၴးပျိး ရူရူဒဲၤဒဲၤ စဴ န စဴမၤရူၤ အိၤ န အၤ တၤရၴူးပြှိၤပြှူး တၤစှၳပြှဲၤ စဴ, ထၲုးတိၤ အဲၤသီး သဲညၴး ပျိးပျံ စဴ န အဲၤ မၤ စဴမၤရူၤ အၤ မှလၤကိး တၲၤပြှဲၤစဴ။ စဴမၤရူၤ အၤ တၤရၴူးပြှိၤပြှူး တၤစှၳပြှဲၤ ယၴးတၤဟၴၤနၲုၤ န အဲၤ မၤ စဴမၤရူၤ မှလၤကိး တၲၤပြှဲၤ စဴ ယၴးနၲုၤ, အဲၤသီး မူထၴူၤစှူ တိၤ တၤဒၲၤရဴ အဲၤသီး သဲညၴးစှူ ပြဲ။ အဲၤသီး ယိး မူထၴူၤ စဴမၤရူၤ ဘူလှူၤတၴးလှူၤ တှဲၤယၴးတၤဟၴၤ အၤခၳၤအၤခၴူး, အဲၤသီး သဲညၴးစှူ လၤဟူး စဴမၤရူၤ အၤရီၤအၤကူး ယၴးတၤဟၴၤ ပြဲ။ ဖၳနၲုၤ အၤခၳၤအၤခၴူး, လှဴး꤮ တှဲၤဒၲ အဲၤသီး မှၴၤထၲုးဟဴ တၤဟၴၤနၲုၤ, အဲၤသီး ဟၴထိးဟၴလှူၤ စှူ ပှးတိၤ။
\p
\v 21 အဲၤသီး သဲညၴးဟဴ စဴမၤရူၤ တၤဒၲၤရဴ အဲၤသီး ဘၴၤဇှံဘၴၤညှ ကှၲုး လၳး ဖၳ စဴမၤရူၤ တၲၤပြှဲၤ တိၤ။ အၤ ဟၴဘွီဟၴတၤရၴူး ကှၲုး လၳး တိၤတိၤ။ ဖၳနၲုၤရဴ အဲၤသီး အၤတှဲၤတၤနှၴၤ တၤဟၴၤနၲုၤ, အၤ ထွှိးထူၤ လှဴး တှဲၤအိၤလၲအိၤကျဴး။ ထၲုးတိၤ အဲၤသီး အၤတှဲၤတၤနှၴၤ အိၤလၲအိၤကျဴး ယၴးတၤဟၴၤနၲုၤ, တှဲၤခီတှဲၤလှဴၤ မှၴၤဘီကူး ဟဴ အဲၤသီး ဟဴ။
\v 22 အဲၤသီး ဟၴလှူၤ နှီဒၴူ လၤဟူး အၤနှၴ န အၤ တှဲၤသီတှဲၤဖဲ အိၤ, တၤဒၲၤရဴ အၤ ထွှိး လၤဟူး ကၤယး အှၲုအယ ပြဲ။
\v 23 အဲၤသီး တိး စဴဘဲးထူၤ စဴမၤရူၤ ဒၲ အၤ အိၤ န အၤ တၤရၴူးဒၳၤထၳး ရဴ အၤ သၴူးစှူတိၤ ယၴးတၲၤပြှဲၤ, မၤနရဴ အၤ စၲု စဴဘဲး တၤပျၴၤဒံၤညၴး ပြှဲၤဇှိၤပြှဲၤကှီ ဒၲ အၳး ဘူ န တၤခၳၤ တၤဟၴၤ။ အဲၤသီး စဴဘဲး ပြှဲၤဇှိၤပြှဲၤကှီ ဒၲ အၤသူန ကၤယး ဒၲ အၤ သၴူးစှူ ယၴးနၲုၤတၤဟၴၤ, မှတိၤရဴ အၤသူန ထၳၤဖၳဇှၲုဖၳ တၤဟၴၤ, မှတိၤရဴ အၤသူန တှဲၤဖၳတှဲၤလှၴူၤ တၤဟၴၤ, တိၤမၤန အၤသူန ရှၳပျူ တၤထဲ တၤဟၴၤ။
\p
\v 24 ဖၳနၲုၤ အၤခၳၤအၤခၴူး, အဲၤသီး သဲပျဴၤ သဲဇှံ တှဲၤပၤတပၤတၲး မၳးမှူရီၤစှူ ဖၳတၴးနၲုၤ, စဴမၤရူၤ ပျွိးမှၴၤကူး အဲၤသီး ပြဲ။ ရဴ အဲၤသီး မှၴၤ သဲတၤရှဲး နှီဒၴူ လှဴး လၳး တၲၤပြှဲၤ န တၲၤပြှဲၤ။
\v 25 အၤ တိး ဇှံအၴၤ စဴမၤရူၤ အၤ တှဲၤမှတှဲၤစဴ တၤဒၲၤရဴ အၤ ထၳၤလှူၤ တၤပျၴၤကူး ရဴ အၤ စၲု ဇှံအၴၤ နှီဒံၤ တှဲၤလၤဟိးလၤဟူၤ။ အၤ တိး စဴဘဲး ဆၴူးတှဴစဴ စဴမၤရူၤ ရဴ အၤ တိး မှၴၤပှၴ ပြဲတံ ပြှဲၤ ဒၲ အၤ ဘူလှူၤ တှဲၤ ယၴးတၲၤပြှဲၤ အၤတှဲၤမှၴၤ ပြဲ တၤဒၲၤရဴ အၤ စၲု စဴဘဲး ရဴ မှၴၤပှၴ တှၲု တှဲၤ ဒၲ စဴမၤရူၤ ဘူလှူၤ လၳး တၤဟၴၤ အၤတှဲၤမှၴၤ။ ဘူၤစဲၤ ယၴးတၲၤပြှဲၤနၲုၤ အၳး ကှံ ထၳၤသဲထူၤ ဒံၤ လၳး အၤစှၳစှၳ အၤထံးထံး နီ꤮။ အၤမၴၤ။
\p
\v 26 ဒၲ အဲၤသီး မှၴၤဖၳနၲုၤ အၤခၳၤအၤခၴူး, စဴမၤရူၤ ဒၴူတှးကူး အဲၤသီး ဒၲ သွီၤထၴူး အၤ တှဲၤသဲဇှံသဲလှဴး ဒၲ အၤ မှၴၤတၤရှဲး မၳးမှူ အဲၤသီး ယၴး အၤ ကၤဒးကၳး။ ပြှဲၤမဴၤ တၤဟၴၤ စဴ ဘဲၤဘဲၤ, အၤ ဗီးကူး အၤလှၴကျိး ဘဴသိူ အိၤမၴူးတှၲ န ပြှဲၤခၳး ရဴ အဲၤသီး န အဲၤသီး စၲု ဘဴသိူ အိၤမၴူးတှၲ နှီဒၴူ လၳး။
\v 27 ပြှဲၤခၳး တၤဟၴၤနၲုၤ ဘဲၤဘဲၤ အၤ သူဖၳနၲုၤဟဴ။ အဲၤသီး ဗီးကူး အၤလှၴကျိး အိၤမၴူးတှၲ န ပြှဲၤမဴၤ တၤဟၴၤ ရဴ အၤသွီၤထၴူး အၤ တှဲၤသဲဇှံ နၲုၤ အၤ သဲဇှံစၲု အိၤမၴူး တှၲ နှီဒၴူ ခၴူးဒံၤ လၳး။ ပြှဲၤခၳး တၤဟၴၤနၲုၤ အၤ မှၴၤ သဲတၤရှဲး နှီဒၴူ ခၴူးဒံၤ လၳး တၲၤပြှဲၤ န တၲၤပြှဲၤ။ ဒၲ အဲၤသီး မှၴၤတှဲၤသံတှဲၤအိၤရၤ ဖၳယၴး အၤခၳၤအၤခၴူး, စဴမၤရူၤ ကှံ စီၤရူၤ ဟဴ အဲၤသီး ဖၳ အၤ ကဴၤ န အဲၤသီးနၲုၤ ဟဴ။
\p
\v 28 ထၲုးတိၤ အဲၤသီး သဲညၴး ထၲုးဟဴ စဴမၤရူၤ အၤရီၤအၤကူး တၤဒၲၤရဴ, အၤ ဖၴူဆံၤ လၤဟူး တိၤ, အၤ ဒူၤ တှဲၤတၲၤစၲၤ꤮ တိၤ အၤခၳၤအၤခၴူး, စဴမၤရူၤ နဴးပၲကူး အဲၤသီး န အဲၤသီး အၤတှဲၤတၤနှၴၤ မၳးမှူရီၤစှူ နှီဒံၤ တၤဟၴၤ ရဴ အၤ ပျွိးမှၴၤ လၤဟူး အဲၤသီး န တှဲၤ ဒၲ အၤ ကဴၤ မှၴၤတိၤ နၲုၤတၤဟၴၤ ဟဴ။
\v 29 အဲၤသီး တှဲၤအိၤထွှိးပြှဲၤ ယၴးနၲုၤ အၤ လၲဘး ဆၲုးဆံ စဴ န တှဲၤစဴတှဲၤတှၴၤ တိၤ, တှဲၤမၳးမှူရီၤစှူ, ကဴဗှကဴပြှၤ အၴၤနှီဒၴူ ဒံၤညၴး, ထၲုးရဴ အၤ လၲဘး စဴ န တှဲၤသဲခွဲ အၳး, မှၴၤသၴူး ကၤယး, ဗံအၳး, လၤဟိးလၤဟူၤအၴၤ အၳး, သဲခသဲထၴၤ အၳး, ဒူမွှီၤထၴူးဇှိၤ အၳး။
\v 30 ထၲုးရဴ အဲၤသီး ဟၴပၴူ အၳးမွှီၤ, သဲထၴၤ စဴမၤရူၤ, အီၤဆဴးအီၤဘၤဆိူၤ, ဖၴူဒၳၤ ဖၴူထူၤလၲး နှၴ, ထၳၤသဲ နှီဒၴူ အၤနှၴ။ အဲၤသီး ပှၳးတၤနှၴၤ အဲထူၤပှိ ကျူ အၤသဲး တၤဟၴၤ ဒၲ အၤ ကှံ မှၴၤ အဲထူၤ ပျၴၤဟူးပှိ တှဲၤမၳးမှူရီၤစှူ။ အဲၤသီး နှီဒး လၤဟူး အၤမှၲုအၤဖဲး ငှိ တိၤ။
\v 31 အဲၤသီး မၤ ကၤယး အှၲုအယ ကၤယး ဖှၲုးထူး, အၤစဴ ကှၲုး န အၤငှိ တိၤ။ အၤ တှဲၤမှိၤနှီ အၳးနၲုၤ, အၤအိၤတိၤ, အၤ သဲဇှဴၤနှီ အၳးနၲုၤ အၤအိၤတိၤ။
\v 32 စဴမၤရူၤ အၤ တှဲၤသိူတှဲၤသူၤ ဟၴ န ကၤယး ဒၲ အၤ အိၤထွှိးပြှဲၤ ဖၳနၲုၤ တၤဟၴၤ မၤ အၤ ကဴၤသၴူး နၲုၤ အၤ သဲညၴး ပြဲ တၤဒၲၤရဴ အၤ မှၴၤ ပျၴၤဟူး တၤဒံၤဒံၤပှိ ပြဲ။ ထၲုးတိၤ အၳး ကီၤ မှၴၤကှၲုး ဖၳနၲုၤ ဟၴရဴ အဲၤသီး သဲပျဴၤမှိၤ လၤဟူး ပြဲ။
\c 2
\s1 စဴမၤရူၤ အၤ တှဲၤစီၤရူၤ မၤ အၤကဴၤအၤဘဲၤ, အၤစဴအၤတှၴၤ
\p
\v 1 ခိးဘဴသိူ, နှဲၤ ကီၤ ဟၴ အၳး န, “အဲၤသီး နၲုၤမၤ ကၤယး ရူတိၤ,” တၤဒၲၤရဴ နှဲၤ မၤ ကၤယး ရူတိၤ သူန အဲၤသီးသီး ပြဲ။ နှဲၤ စှူဟၴ လၤပျဲနှီ နှဲၤနှၴ မၤ အၤနှီ တိၤ။ ဘီ နှဲၤ ဟၴ န အဲၤသီး မၤ ကၤယးစှၴူး ရဴ စဴမၤရူၤ တိး စီၤရူၤ အဲၤသီး အၤခဲးနၲုၤ, နှဲၤ စီၤရူၤ နှီဒၴူဒံၤ ဟဴ နှဲၤနှၴ, မှၴၤတၴးဟၴရဴ နှဲၤ ရဴ နှဲၤ မှၴၤ သူကှၲုး ဖၳနၲုၤနၲုၤ ပြဲ။
\v 2 ပှဲၤ သဲညၴး န စဴမၤရူၤ စီၤရူၤစဴ စီၤရူၤတှၴၤ ပြဲ ကၤယး ဒၲ အၤ မှၴၤ တှဲၤသံ ဖၳနၲုၤတၤဟၴၤ ပြဲ။
\v 3 မၤနရဴ ခိးဘဴသိူ, ကၤယး မှၴၤ တှဲၤသံ ဖၳနၲုၤ တၤဟၴၤနၲုၤ, နှဲၤ စၲု ပၤစှၴူအီၤဆၴူ နှီ အၳး မၴၤတၴး? နှဲၤ နှၴဘူၤစဲၤ နှီဒံၤ ရဴ နှဲၤ မှၴၤ တှဲၤသံ သူန အဲၤသီး နၲုၤ ပြဲပြဲ။ ဖၳနၲုၤရဴ, နှဲၤ တၤနှၴၤ နှီဒၴူ နှဲၤနှၴ န နှဲၤ ကှံ ဆီးပျဲ န စဴမၤရူၤ အၤ တှဲၤစီၤရူၤ ပှး ဖၳနၲုၤ ဟဲး?
\v 4 စဴမၤရူၤ ရူ ဒၲ နှဲၤခၳၤ ဘ꤮ တၴး, အၤ ခူသဲဒိး ပှၴ နှဲၤ ဘ꤮ တၴး, အၤ ခူသဲပျဴၤထၳး ပှၴ နှဲၤ ဘ꤮ တၴး နၲုၤ, နှဲၤ ဒူၤဇှံတိၤ ဟဲး? သူဖၳ နှဲၤ ကှံ ပှူယဲဆူၤလှူၤ ကှၤခၴူး နှဲၤသဲ အၤညၴးနၲုၤရဴ, စဴမၤရူၤ အယစံ ဒၴူလှၲုး ပှၴ နှဲၤ အၤတှဲၤမှိၤ တှဲၤရူ တၤဟၴၤ ဒၲ နှဲၤခၳၤ နၲုၤမၤ နှဲၤ သဲညၴး တှးတှၴၤ တိၤ ဟဲး?
\p
\v 5 မှၴၤတၴးဟၴရဴ နှဲၤ မၤ ကၤယး ခၳၤကျဴပြၴူးသဲပျဴၤယိး နူၤစဴ တၲၤပြှဲၤ, ဖၳနၲုၤရဴ, ဆၴူ꤮ စဴမၤရူၤ သဲပျဴၤဒၳၤ ရဴ အၤ ကှံ စီၤရူၤတှဲၤ စဴစဴတှၴၤတှၴၤ အိၤလှၲုးထူၤဟဴ ပှး အၤခဲးနၲုၤ, အၤ ကှံ သဲပျဴၤ ဒၳၤကျဴး နှဲၤ ပှး ရဴ အၤ ကှံ စီၤရူၤ စှၴူးလၲကျဴး နှဲၤ ပှး။
\v 6 စဴမၤရူၤ ကှံ ဒၴူ အၳး တှဲၤမှၴၤနှီခွိကဲၤ ပွှိး꤮ တၲၤပြှဲၤ ဖၳ အၳး အိၤထွှိးပြှဲၤ မှၴၤထၲုးဟဴ တှဲၤနၲုၤ တၤဟၴၤ ပှး။
\v 7 ကၤယး တၤဟၴၤဟၴၤ နၲုၤ, အၤ ဒၴူလှၲုး အၤ တှဲၤသဲဇှံ မှလၤကိး န စဴမၤရူၤ ကှံ ထၳၤသဲနှီ အဲၤသီး ပှး, ရဴ အၤ ကှံ မှၴၤလီးမှၴၤတၤခဲး အဲၤသီး ပှး, ထၲုးတိၤ အၤ ကှံ ဒၴူ အဲၤသီး တှဲၤထွှိးပြှဲၤ ဒၲ အၤ သၴူးစှူပှးတိၤ ယၴးနၲုၤ ပှး အၤ မူဆံး လၤဟူး ဖၳနၲုၤရဴ အဲၤသီး အယစံအယရၴၤ မှၴၤ ပျၴၤဟူး တၤဒံၤ လၤဟူး တှဲၤရူ။ ဖၳနၲုၤရဴ စဴမၤရူၤ ကှံ ဒၴူ သဲထွှိးပြှဲၤ တၤစှၳပြှဲၤ ယၴးနၲုၤ န ကၤယး ဖၳနၲုၤတၤဟၴၤ ပှး။
\v 8 မၤနရဴ ကၤယး ဒၲ အၤ မှိၤလှူၤ နှီဒၴူဒံၤ အၤနှၴ နၲုၤတၤဟၴၤ, န အၤ ဗီးကူး တှဲၤမှတှဲၤစဴ, ရဴ အၤ ကြွိးမှၴၤကှၲုး တှဲၤမၳးမှူရီၤစှူ တၤဟၴၤနၲုၤ, စဴမၤရူၤ ကှံ သဲပျဴၤဒၳၤ အဲၤသီး ပှး ရဴ အၤ ကှံ စီၤရူၤ အဲၤသီး ပှး။
\v 9 လှဴး꤮ ကၤယး ဒၲ အၤ မှၴၤ တှဲၤမၳးမှူ တၤဟၴၤနၲုၤ, အၤ ခူဘဲၤ တှဲၤပှူတှဲၤဆဲး န တှဲၤကှၳတှဲၤကှူး ပှး။ ယၳဒၤဖၳ တၤဟၴၤ ကှံ ခူဘဲၤ ရှၴလၲ ပှး, ထၲုးပှးရဴ ယၳဒၤဖၳ မှတိၤ တၤဟၴၤ ကှံ ခူဘဲၤကှၲုး နိၤ ဒၲခၴူး ပှး။
\v 10 မၤနရဴ စဴမၤရူၤ ကှံ ဒၴူပှၴ ကၤယး ဒၲ အၤ မှၴၤ တှဲၤရူ လှဴး꤮ ပျီး နၲုၤတၤဟၴၤ န, တှဲၤတၤရၴူးဒၳၤ တၤရၴူးထၳး, တှဲၤထၳၤသဲနှီ လၳး န တှဲၤသဲပျဴၤ ကၤစှၳကၤဘဲ ပှး။ အၤ ကှံ ဒၴူ ရှၴလၲ ယၳဒၤဖၳ နၲုၤတၤဟၴၤ ပှး ထၲုးပှးရဴ အၤ ကှံ ဒၴူနိၤ ယၳဒၤဖၳ မှတိၤ နၲုၤတၤဟၴၤ ဒၲ ခၴူး ပှး။
\v 11 မှၴၤတၴးဟၴရဴ စဴမၤရူၤ ကှံ စီၤရူၤ သူလှဴး ပြဲ လၳး ပှး။ အၤ မူဒၳၤ မူပၤတီ အၳး တၲၤပြှဲၤ꤮ တိၤ။
\p
\v 12 တှဲၤသိူတှဲၤသူၤ ဒၲ စဴမၤရူၤ နဴးရးမအိၤ ခၳးမဴစဲ တၤဟၴၤနၲုၤ ယၳဒၤဖၳ မှတိၤ တၤဟၴၤ အၤတှဲၤ အိၤ ကှၲုးအၳး တိၤ တၤဒၲၤရဴ စဴမၤရူၤ ကှံ စီၤရူၤ အဲၤသီး တှဲၤသံ ပှး။ ယၳဒၤဖၳ ဒၲ အၤ အိၤ န တှဲၤသိူတှဲၤသူၤ ယၴးတၤဟၴၤနၲုၤ ဘဲၤဘဲၤ, အၤ ယိး နှီဒး လၤဟူး စဴမၤရူၤ အၤ တှဲၤသိူတှဲၤသူၤ တိၤ ရဴ အၤ မှၴၤသံ လၤဟူး တှဲၤ အၤခၳၤအၤခၴူး, စဴမၤရူၤ ကှံ စီၤရူၤ အဲၤသီး ပှးပှး။
\v 13 စဴမၤရူၤ ဒူၤစဴဒူၤတှၴၤ ပြှဲၤလှၳၤကၤယး န အၤ နှီဟၲုးနဴ တှဲၤသိူတှဲၤသူၤ ခၳၤခၴူးနၲုၤ မှတိၤ။ စဴမၤရူၤ ဒူၤစဴဒူၤတှၴၤ ပြှဲၤလှၳၤကၤယး န အၤ ကြွိးမှၴၤကှၲုး ဖၳ တှဲၤသိူတှဲၤသူၤ မၴၤကူး ငှိ နၲုၤတၤဟၴၤ ပြဲ။
\v 14 ယၳဒၤဖၳ မှတိၤ တၤဟၴၤနၲုၤ အၤ နှီဘဲၤကှၲုး စဴမၤရူၤ အၤ တှဲၤသိူတှဲၤသူၤ တိၤ တၤဒၲၤရဴ တၲၤဖှၲုတၲၤခူၤနၲုၤ, အဲၤသီး သဲပျဴၤ လှၴကျိး တၤနှၴၤ တှဲၤတၤဟၴၤနၲုၤ အၤ သူကှၲုး ဖၳ တှဲၤသိူတှဲၤသူၤ ဟၴနၲုၤ အၤအိၤ တၤဟၴၤ။ ဖၳနၲုၤရဴ ဒၲ အဲၤသီး အၤသဲပျဴၤကၳး နၲုၤ အၤ ဒၴူလှၲုး န အဲၤသီး သဲညၴး တှဲၤရူ န တှဲၤမၳးမှူ။ ဖၳနၲုၤရဴ အဲၤသီး နှၴဘူၤစဲၤ နှီဒံၤ ယၴးနၲုၤ အၤ ထွှိးထူၤ ပှၴ ဟဴ အဲၤသီး အၤတှဲၤသိူတှဲၤသူၤ ဟဴ။
\v 15 အဲၤသီး အၤတှဲၤဟၴဘဲၤဟၴဆၲုး, အၤ တှဲၤအီၤထဴၤအိၤနူး သီး တၤဟၴၤနၲုၤ, အၤ ဒၴူလှၲုး န စဴမၤရူၤ အၤ တှဲၤသိူတှဲၤသူၤ ဟၴဘဲၤ လၳး ဒၲ အၤ သဲပျဴၤကၳး။ အဲၤသီး သဲပျဴၤ ဒၲ အၤ သဲညၴး နှီဒံၤ တှဲၤရူ န တှဲၤမၳးမှူ ယၴးနၲုၤ အၤ ဟၴလှၲုး နှီပှၴဒံၤ အဲၤသီး။ အဲၤသီး သဲပျဴၤ အၤ တှဲၤတၤနှၴၤ ယၴးနၲုၤ, တၲၤဖှၲုဖှၲု အၤ နှဲးကှၤခၴူး နှီဒၴူ ခၴူးသူလၳး န အၤ သံ, တၲၤဖှၲုဖှၲု ရဴ အၤ တိး, အၤ မှၴၤ ဖၳနၲုၤ။
\v 16 ဘီ စဴမၤရူၤ ဒၴူတှး အၤ တှဲၤပြှိၤတှဲၤပြှူး ဆိူၤဆဴး ဒၲ ယၴၤဆၳူခြီ ကှံ စီၤရူၤ အၳး လှဴး꤮ ပျီး ပှး တၲၤညၴးနၲုၤ, အၤ ကှံ သူ ကှၲုးဒံၤ ဖၳနၲုၤ ပှး။ ဘီနၲုၤအၤခဲးပှး, လှဴး꤮ ကၤယး အၤ တှဲၤတၤနှၴၤ ဒဴအှၲုဒဴဘီ တၤဟၴၤနၲုၤ, စဴမၤရူၤ ကှံ စီၤရူၤ လှဴး အဲၤသီး အၤတှဲၤဒဴအှၲုဒဴဘီ နၲုၤတၤဟၴၤ ပှး။ ယၴးမၤ တှဲၤသဲကြှံးမီၤလၤ ဒၲ ဗး ဒၲၤညး ပှၴ အၳး ယၴးနၲုၤဟဴ။
\s1 ယၳဒၤဖၳ တၤဟၴၤ န တှဲၤသိူတှဲၤသူၤ
\p
\v 17 နှဲၤ ဒၲ အၤ ထွှိး ယၳဒၤဖၳ ယၴး ကှၲုးကၴၤလၴ꤮, နှဲၤ ဟၴ နှီဒၴူ နှဲၤနှၴ န ဗး မၤ ယၳဒၤဖၳ တၲၤပြှဲၤ ဗးဟၴတိၤ။ နှဲၤ ဇှံအၴၤနှီ ခၳးမဴစဲ အၤ တှဲၤသိူတှဲၤသူၤ ရဴ နှဲၤ တၤနှၴၤနှီဒၴူ နှဲၤနှၴ န စဴမၤရူၤ မှိၤနူၤစဴ နှဲၤ ဗးဟၴတိၤ။ သီး ဟၴဘဲၤ ထူၤမဴထူၤဖိၤ နှီဒၴူ သီးနှၴ န, “စဴမၤရူၤ နွိထူၤ ပှဲၤ ယၳဒၤဖၳ ဒၲ ပှဲၤ ကှံ ထွှိးထူၤ နှီဒံၤ အၤကၤယး,” ဗးဟၴတိၤ။
\v 18 စဴမၤရူၤ သဲဇှံ နဴးမှၴၤ ကြူ꤮ နှဲၤ မၤအီးတၴးနၲုၤ နှဲၤ သဲညၴး ဟဴ။ ဒၲ အၳး အီၤသိူဟဴ နှဲၤ န တှဲၤသိူတှဲၤသူၤ တၤဟၴၤ အၤခၳၤအၤခၴူး နှဲၤ သဲညၴး နွိစှူ ဘဲဟဴ တှဲၤဒၲ အၤ တိးလၲ အၳး တၤဟၴၤ ဟဴ။
\v 19 နှဲၤ တၤနှၴၤ နှီဒၴူ နှဲၤနှၴ န နှဲၤ မၤ ကၤယး တၲၤပြှဲၤ ဒၲ အၤ ဇှၳးပှၴ ယၳဒၤဖၳ မှတိၤ ဒၲ အၤသူန ကၤယး မဲၤသဲၤခီ တၤဟၴၤ အၤကျူ။ နှဲၤ တၤနှၴၤ နှီဒၴူ နှဲၤနှၴ န နှဲၤ လီးထူၤ ပှၴ ကၤယး အိၤ ဒၲ တှဲၤခီတှဲၤလှဴၤ ယၴးတၤဟၴၤ အၤညၴး။
\v 20 နှဲၤ တၤနှၴၤ နှီဒၴူ နှဲၤနှၴ န နှဲၤ ဇှၳးဘဲ ပှၴ ကၤယး အှၲုအယထူဖှၲုး ယၴးတၤဟၴၤ အၤကျူ ရဴ နှဲၤ အီၤသိူအီၤသူးစှူ ပှၴ ကၤယး ဒၲ အၤသူန ပၤစှဲ ဒၲ အၤ အိးနၳ ပး ယၴးတၤဟၴၤ, မှၴၤတၴးဟၴရဴ တှဲၤသိူတှဲၤသူၤ ဇှၳးကျူဇှၳးကျိး ပှၴ လှဴး ဟဴ သီး န သီး ကှံ သဲညၴး စဴမၤရူၤ အၤရီၤအၤကူး န တှဲၤမှတှဲၤစဴ တၤဟၴၤ ဟဴ။
\v 21 နှဲၤ အီၤသိူ ပှၴ အၳး ဗှး! မၤမှၴၤတၴးရဴ နှဲၤ အီၤသိူလှူၤ နှီဒၴူ နှဲၤနှၴ တိၤ? နှဲၤ ဟၴဆိၤဒၲၤညး ပှၴ အၳး န အၴၤဟၲုၤအၴၤဟီ တဲး အၳး တှဲၤ တဲးမှၴ နီ꤮, နှဲၤ ဟၴ ဖၳနၲုၤ တၤဒၲၤရဴ မၤ နှဲၤ စၲု အၴၤဟၲုၤ စဴ အၳးတှဲၤ စဴ ဟဲး?
\v 22 စၲုသံ တဲး အၳးဖၳအၳးမၴး တဲးမှၴ နီ, နှဲၤ ဟၴ ဖၳနၲုၤ တၤဒၲၤရဴ မၤ နှဲၤ စၲုသံ စဴ အၳးဖၳအၳးမၴး စဴ ဟဲး? နှဲၤ သဲဇှဴသဲရူး ပြှဲၤဇှိၤပြှဲၤကှီ တၤဒၲၤရဴ မၤ နှဲၤ စၲုဖၴူဖၴၤ စဴ ယၳဒၤဖၳ မှတိၤ တၤဟၴၤ အၤ တှဲၤငှၳၤဒၳၤပြှီၤဒၳၤ ဒၲ အၤ တှဲၤလၳးတူး ဟိးကၳး နၲုၤတၤဟၴၤ စဴ ဟဲး?
\v 23 နှဲၤ ဖၴူ ထူၤလၲးထူၤမဴ နှီနူၤစဴ နှဲၤနှၴ န စဴမၤရူၤ ဒၴူတှး နှဲၤ အၤတှဲၤသိူတှဲၤသူၤ တၤဒၲၤရဴ ဒၲ နှဲၤ စှၳးအၴၤ နှီဒး ကှၲုးအၳး တှဲၤသိူတှဲၤသူၤ တိၤ အၤခၳၤအၤခၴူးရဴ, မၤ နှဲၤ စၲု မှၴၤ သဲတၤရှဲး စဴ ဟဴ စဴမၤရူၤ ဟဲး?
\v 24 “ဒၲ သီး ယၳဒၤဖၳ တၤဟၴၤ အၤခၳၤအၤခၴူးရဴ ယၳဒၤဖၳ မှတိၤ တၤဟၴၤ ပၤစှၴူအီၤဆၴူ လှဴး ဟဴ စဴမၤရူၤ,”\f + \fr 2:24 \ft ယၤဆူယၤ ၅၂:၅\f* လီၤစးဆဲးကၳး ဟၴဖၳနၲုၤ။
\p
\v 25 ကီၤ သီး နှီဒး တှဲၤသိူတှဲၤသူၤ ဟၴရဴ, သီး ဒံတၤလီဖ\f + \fr 2:25 \ft တှဲၤဒံတၤလီဖ အၤငှိလၤဆ မၤ ယၳဒၤဖၳ တၤဟၴၤ အၤ တှဲၤစဴဘၳၤစဴဘဲး အၤလှၴကျိး မှၴၤမမှၴၤဒူး တၲၤစၲၤ။ ဘီ ယၳဒၤဖၳ ပြှဲၤခၳး တၤဟၴၤ အိၤပၤစှဲလှူၤ ဘးထူၤဟဴ အၤညၴး လွှီးသိူ နၲုၤ, စဴမၤရူၤ နဴးဒံမဒံဒူး အၤ ဖၳပြှဲၤခၳး တၤဟၴၤ။ ယၴးမၤ မှဒံၤ စဴမၤရူၤ အၤ တှဲၤအၲးလှူၤ အၤ တှဲၤမတှဲၤဒူး န အဲၤသီး တၲၤစၲၤ ဟဴ။\f* နၲုၤမၤ အၤ ငှၳၤဒၳၤပြှီၤဒၳၤ လးဗှး။ မၤနရဴ သီး ကီၤ နှီဒးတိၤ ဟၴရဴ ဒၲ စဴမၤရူၤ အၤ မဲၤသဲၤညၴး နၲုၤ သီး သူပြဲ န ကၤယး ဒၲ အၤ ဒံတၤလီဖ တိၤ နၲုၤတၤဟၴၤ ပြဲပြဲ။
\v 26 ဖၳနၲုၤရဴ အဲၤသီး ဒၲ အၤ ဒံတၤလီ ကှၲုးအၳး ဖတိၤ တၤဟၴၤနၲုၤ ကီၤ အၤ နှီဒး တှဲၤသိူတှဲၤသူၤ ဟၴနၲုၤမၤ စဴမၤရူၤ ဒူၤသူ ကှၲုး ဟဴ အဲၤသီး ဖၳ ကၤယး ဒၲ အၤ ဒံတၤလီဖ နၲုၤတၤဟၴၤ ဟဴ။
\v 27 ဖၳနၲုၤရဴ ယၳဒၤဖၳ မှတိၤ တၤဟၴၤ ဒၲ အၤ ဒံတၤလီ ကှၲုးအၳး ဖတိၤ ယၴးတၤဟၴၤနၲုၤ, ကီၤ အၤ နှီဒး စဴမၤရူၤ အၤ တှဲၤသိူတှဲၤသူၤ ဟၴရဴ အၤ ကှံ ဇှၳးတၤရှူးတှး ဒံၤ နှဲၤ တှဲၤသံ ပှး။ နှဲၤ အိၤ န တှဲၤသိူတှဲၤသူၤ ရဴ နှဲၤ ဒံတၤလီ စဴ ဖ ဘဲၤဘဲၤ, နှဲၤ ယိး နှီဒး ကှၲုးအၳး တှဲၤသိူတှဲၤသူၤ တိၤ အၤခၳၤအၤခၴူး, အၤ ကှံဇှၳးကှံနှဲးတှး နှဲၤ တှဲၤသံ ပှး။
\p
\v 28 ကီၤ ဟၴ လှဴးလှဴးငှိ ဟၴရဴ, ဒၲ ပှဲၤ ကြွိး အိၤထွှိးပြှဲၤ ကှၲုး ဖၳ ယၳဒၤဖၳ အၤလှၴကျိး နၲုၤတၤဟၴၤ အၤခၳၤအၤခၴူးရဴ ပှဲၤ ထွှိးထူၤ ဘဲစှူ ယၳဒၤဖၳ အၤ မှလၤကိး တၲၤပြှဲၤ꤮ တိၤ, ထၲုးတိၤ ယၳဒၤဖၳ အၤ မှလၤကိး တၲၤပြှဲၤ နၲုၤမၤ အၤ ဒံတၤလီ ပြဲတံ နှၴကျဴဖဇၴူၤ နၲုၤ မှတိၤ။
\v 29 ယၳဒၤဖၳ မှလၤကိး တၲၤပြှဲၤ နၲုၤမၤ အၤ ဘဲၤ ဒံ အၤသဲပျဴၤ ဒၲ အၤ မှဟဴ သဲစးဆဲး ဘူၤစဲၤ ထၳၤလှူၤ တၤပျၴၤကူး လၳးသဲပျဴၤ ယၴးနၲုၤ။ တှဲၤသိူတှဲၤသူၤ ယၴးနၲုၤ အၤ ထၳၤလှူၤ တၤပျၴၤကူး စှူ လၳးသဲပျဴၤ တိၤ။ ပြှဲၤလှၳၤကၤယး ထၳၤသဲထူၤ ကှၲုး ကၤယး ဒၲ အၤ ဒံ အၤသဲပျဴၤ နၲုၤ တၤဟၴၤ တိၤ တၤဒၲၤရဴ စဴမၤရူၤ ထၳၤသဲထူၤ နှီဒၴူ အဲၤသီး။
\c 3
\s1 စဴမၤရူၤ မှၴၤဖၳ အၤ ဟၴနၲုၤ ပွှိး꤮ တၲၤဖှၲု
\p
\v 1 ကီၤ ဟၴ ဖၳနၲုၤရဴ, ထွှိး ယၳဒၤဖၳ တၲၤပြှဲၤနၲုၤ အၤဘွီတၤရၴူး အိၤအီးတၴး? ယၳဒၤဖၳ အၤ တှဲၤဒံတၤလီဖ ယၴးနၲုၤမၤ အၤဘွီတၤရၴူး အိၤတၲၤစၲၤစၲၤ ဟဲး?
\v 2 ထွှိး ယၳဒၤဖၳ တၲၤပြှဲၤ နၲုၤမၤ အၤဘွီတၤရၴူး အိၤအဲ မှလၤကိး စဴ။ တှဲၤဒၲ အၤဘွီတၤရၴူး အိၤလၲအၳး တၲၤစၲၤ နၲုၤမၤ မှဟဴ စဴမၤရူၤ ဇှံအၴၤနှီ ပှဲၤ ယၳဒၤဖၳ တၤဟၴၤ အၤခၳၤအၤခၴူး, အၤ ဟၴဆိၤလှၲုး ပှၴ ပှဲၤငှိ ဒၲ အၤ သဲဇှံ ဟၴဆိၤ ပှၴ အၳး နၲုၤတၤဟၴၤ ဟဴ။
\p
\v 3 ယၳဒၤဖၳ တၤဟၴၤဟၴၤ ကီၤ စဴ နှီဒၴူ ပှး အၤငှိ န စဴမၤရူၤ တိၤ ဟၴရဴ, စဴမၤရူၤ အၤ တှဲၤအဴလှူၤ တၤဟၴၤ ကှံ တၤဖၳးကူး လှဴး ပှး ဟဲး?
\v 4 အၤ တၤဖၳးကူး နှ တၤကီၤ꤮ တိၤ။ ပြှဲၤလှၳၤကၤယး လှဴး꤮ ပျီး ထွှိးလှဴး စဴ ကၤယး လၤဟိးလၤဟူၤ စဴ ဘဲၤဘဲၤ, စဴမၤရူၤ စဴ တၤဒံၤပး နူး န အၤငှိ ပြဲ။ လီၤစးဆဲးကၳး ဟၴ န,
\q1 “ပြှဲၤလှၳၤကၤယး ကှံ ဟၴ နှဲၤ န နှဲၤ ဟၴဘဲၤ ဘီခဲးတၴး꤮ ဘဲၤဘဲၤ အၤတိးအၤဘဲၤ လှဴး ပြဲ, အၳး ပှၳးကဲၤပှၳးနှဲး နှဲၤ တှဲၤသံ ဒၲ နှဲၤ မှၴၤတှဲၤတိးတိၤ ဘီခဲးတၴး꤮ ဘဲၤဘဲၤ နၲုၤ, အၳး လၤစှၳကူး နှဲၤ ခးလှၴ ပြဲ။”\f + \fr 3:4 \ft ထၳၤသဲထူၤ ၅၁:၄\f*
\p
\v 5 မၤနရဴ ပှဲၤ ယၳဒၤဖၳ အၤ တှဲၤစဴတှဲၤတှၴၤ တိၤ တၤဟၴၤနၲုၤ အၤ ကီၤ ဒၴူလှၲုး လီးဖိ စဴ စဴမၤရူၤ အၤ တှဲၤစဴတှဲၤတှၴၤ ကီၤဟၴရဴ ပှဲၤ ကှံရှၴ ဟၴဒၴူ အဲၤ ဖၳတၴး? စဴမၤရူၤ သဲပျဴၤဒၳၤ ရဴ အၤ စီၤရူၤ ပှဲၤယၴး နၲုၤမၤ အၤသံ ပြဲ, ပှဲၤ ကှံ ဟၴ ဖၳနၲုၤ ဟဲး? (ဗး ဟၴဘဲၤ ဖၳ ပြှဲၤလှၳၤကၤယး လှၴကျိး ဟၴနၲုၤ ပြဲ။)
\v 6 ကီၤ ဟၴဖၳနၲုၤမၤ အၤ တိးတိၤ။ စဴမၤရူၤ မှၴၤတှဲၤယၴး ကီၤ အၤ တိးတိၤ ဟၴရဴ အၤ ကှံ စီၤရူၤတိး စီၤရူၤဘဲၤစှူ ပြှဲၤလှၳၤ ဟၴၤခၳၤဖၳ ဖၳတၴး ပှး?
\v 7 ကၤယး တၤဟၴၤဟၴၤ ကှံ ကြှူဆံၤ န, “ဗး မှၴၤ တှဲၤစဴတှဲၤတှၴၤ တိၤ တၤဟၴၤနၲုၤ, အၤ ကှံ ဒၴူလှၲုးထူၤ စဴမၤရူၤ အၤ တှဲၤမှတှဲၤစဴ, ထၲုးတိၤ အၤ ကှံ မှၴၤ အဲထူၤပှိ စဴမၤရူၤ အၤ တၤရၴူးဒၳၤတၤရၴူးထၳး ကီၤဟၴရဴ, မၤမှၴၤတၴးရဴ အၤ စၲု စီၤရူၤတှၲု ပြှဲၤအိၤရၤဖၳ, ဖၳ ဗးယၴး မှၴၤတၴး?”
\v 8 အဲၤသီး ဟၴယၴး အၤ ကီၤ တိး ဟၴရဴ, ပှဲၤ လိၤဟၴကှၲုး န, “သူဖၳ အၳး ကှံ ထၳၤသဲထူၤ စဴမၤရူၤ န အၤ မှၴၤတှဲၤ နၲုၤ အၤ တိးပြဲ အၤညၴးနၲုၤ, တၤရှၳ မှၴၤ လၤဟူး တှဲၤသံနၲုၤ,” လိၤဟၴကှၲုး ဖၳယၴးပြဲကိး။ ကၤယး ဒၲ အၤ ဟၴ ဖၳနၲုၤ တၤဟၴၤမၤ စဴမၤရူၤ စီၤရူၤ လၳး နၲုၤ အၤ တိးပြဲ။ မၤနရဴ ကၤယး တၤဟၴၤဟၴၤနၲုၤ အၤ ဒူ လှဴး ဗးဇှိၤ န ဗး အီၤသိူ အၳး ဖၳနၲုၤ။ မၤနရဴ ဗး အီၤသိူ အၳး ဖၳနၲုၤ မှတိၤ။
\s1 ပြှဲၤလှၳၤ ကၤယး စဴတှၴၤ တၲၤပြှဲၤ꤮ တိၤ
\p
\v 9 ဖၳနၲုၤရဴ, ပှဲၤ ကှံ ဟၴ ဖၳတၴး? ပှဲၤ ယၳဒၤဖၳ တၤဟၴၤ မၤ ပှဲၤ ရူကျဴး န ယၳဒၤဖၳ မှတိၤ တၤဟၴၤ ဟဲး? ပှဲၤ ရူကျဴး နှ တၤကီၤ꤮ တိၤ။ ပှဲၤ ဒၴူလှၲုး ထၲုးဟဴ န ယၳဒၤဖၳ ဘဲၤဘဲၤ, ယၳဒၤဖၳ မှတိၤ ဘဲၤဘဲၤ အဲၤသီး အိၤလှဴးပျီး ပြဲ ဒၲ တှဲၤသံတှဲၤအိၤရၤ အၤ တၤရၴူးဆိူၤဆဴး အၤလှဲး ပြဲ။
\v 10 လီၤစးဆဲးကၳး ဟၴ န,
\q1 “ကၤယးစဴကၤယးတှၴၤ အိၤ တၲၤပြှဲၤ꤮ တိၤ။
\v 11 ကၤယး ဒၲ အၤ အိၤ န တှဲၤသဲခၳၤသဲညၴး ဟၴနၲုၤ ဘဲၤဘဲၤ, ကၤယး ဒၲ အၤ မူပှၳး စဴမၤရူၤ တၤဟၴၤ ဘဲၤဘဲၤ, အၤ အိၤ တၲၤပြှဲၤ꤮ တိၤ။
\v 12 ကၤယး ပွှိး꤮ တၲၤပြှဲၤ စၲု တၤဖးကူး လှဴးဟဴ န စဴမၤရူၤ။ အဲၤသီး ထွှိးလှဴးဟဴ ကၤယး အိၤလၲအိၤကျဴး ပွှိး꤮ တၲၤပြှဲၤ ဟဴ။ ကၤယး ဒၲ အၤ မှၴၤ တှဲၤရူ နၲုၤ အၤ အိၤပှး တၲၤပြှဲၤ꤮ တိၤ, ဘီ တၲၤကၳး တၲၤပြှဲၤပြဲ နၲုၤ, အၤအိၤတိၤ။\f + \fr 3:12 \ft ထၳၤသဲထူၤ ၁၄:၁-၃, ၅၃:၁-၃\f*
\v 13 အဲၤသီး တှဲၤဟၴဘဲၤ တၤဟၴၤနၲုၤ, လှၴသဲဇှဴသဲရူး သူစဴန နှဲၤ မှၴၤမိး လှၲုးကၳး ရဴ အၤ နှၲုၤသဴး ထၴၤလှၲုး နၲုၤ စဴ။ အဲၤသီး ပှၳး အီၤလိၤလၤဟိး အၳး န အၤ တှဲၤဟၴဘဲၤဟၴဆၲုး တၤဟၴၤ။\f + \fr 3:13 \ft ထၳၤသဲထူၤ ၅:၉\f* အၤသူန ရှၳသီ အီၤဖၲုး အၳး ရဴ အၤရှူး နၲုၤ, အဲၤသီး မှၴၤပၴူမှၴၤကူး လှဴး အၳး န အၤ တှဲၤဟၴဘဲၤ တၤဟၴၤ။\f + \fr 3:13 \ft ထၳၤသဲထူၤ ၁၄၀:၃\f*
\v 14 အဲၤသီး အၤတှဲၤဟၴဘဲၤဟၴဆၲုး တၤဟၴၤနၲုၤ, အၤ လၲဘး စဴ န တှဲၤအီၤဆဴးအီၤဘၤ။ အဲၤသီး ဟၴဘဲၤ ဆၲုးဆံ ငှိ ဒၲ တၤကျၴး နှီဟၲုး အဲၤနၲုၤ တၤဟၴၤ စဴ။\f + \fr 3:14 \ft ထၳၤသဲထူၤ ၁၀:၇\f*
\v 15 မှၴၤသၴူး ကၤယး ပိ꤮ ကီၤဟၴရဴ အဲၤသီး စၲု တၤပျၲုတၤပျၴူး စဴ။
\v 16 အဲၤသီး စၲု ဘီတၴး꤮ တၲၤဖိၤ ဘဲၤဘဲၤ, အၤ စၲု မှၴၤပၴူမှၴၤကူး အၳး, အၤ စၲုမှၴၤ သဲပျှဲးသဲဇှဴၤ အၳး။
\v 17 တိး အိၤထွှိးပြှဲၤ ကြှံးကျဲး ပှၴးဒွိးကှၲုး န အၳး ဖၳတၴးနၲုၤ, အဲၤသီး သဲညၴး ကှၲုးအၳး တိၤ။\f + \fr 3:17 \ft ယၤဆူယၤ ၅၉:၇-၈\f*
\v 18 တိးဘဲၤ သဲအီၤဆၴး စဴမၤရူၤ နၲုၤ အဲၤသီး တၤနှၴၤ တှၲုကှၲုးအၳး တၲၤစၲၤ꤮ တိၤ။”\f + \fr 3:18 \ft ထၳၤသဲထူၤ ၃၆:၁\f*
\p
\v 19 ပှဲၤ သဲညၴး န လှဴး တှဲၤသိူတှဲၤသူၤ ဟၴဆိၤ တၤဟၴၤနၲုၤ, အၤ ဟၴ ပှၴ ကၤယး ဒၲ အၤ နှီဘဲၤ တှဲၤသိူတှဲၤသူၤ နၲုၤတၤဟၴၤ အၤညၴးပြဲ။ သူဖၳ ပှဲၤ ကှံ ဟၴဘဲၤ ဆီးပျဲစှူ နှီဒၴူ ပှး တဲး ပှဲၤနှၴ န ပှဲၤ မှၴၤ တှဲၤသံ အၤခၴူးယၴး တဲးမှၴ နၲုၤရဴ, စဴမၤရူၤ ဒၴူတှး ပှၴ ပှဲၤ တှဲၤသိူတှဲၤသူၤ ယၴးနၲုၤ ပြဲ။ ထၲုးတိၤ သူဖၳ စဴမၤရူၤ ကှံ စီၤရူၤ လှဴး꤮ ကၤယး အိၤ ဒၲ ဟၴၤခၳၤ ယၴးတၲၤဘၤ ပွှိး꤮ တၲၤပြှဲၤ ပှး နၲုၤရဴ, အၤ ဒၴူတှး ပြဲ။
\v 20 မှၴၤတၴးဟၴရဴ, ဒၲ အၳး အိၤထွှိးပြှဲၤ ကြွိးမှၴၤကှၲုး တှဲၤသိူတှဲၤသူၤ အၤခၳၤအၤခၴူးရဴ, အၳး ထွှိးထူၤစှူ ကၤယးစဴကၤယးတှၴၤ ဒၲ စဴမၤရူၤ အၤ မဲၤသဲၤညၴး နၲုၤ အၤ အိၤ တၲၤပြှဲၤ꤮ တိၤ။ သူဖၳ ပှဲၤ ကှံ သဲညၴးဟူး နှီဒၴူ ပှဲၤ တှဲၤသံ ရဴ စဴမၤရူၤ ဒၴူတှး ပှဲၤ ပြဲ။
\s1 စဴမၤရူၤ မှၴၤစဴမှၴၤတှၴၤ ကၤယး တၤဟၴၤ န အဲၤသီး အၤတှဲၤဇှံတှဲၤညှ အၤခၴူး
\p
\v 21 မၤနရဴ ခိးညှယၴး, သူဖၳ ပြှဲၤလှၳၤကၤယး ကှံ ထွှိးထူၤ ကၤယးစဴကၤယးတှၴၤ ဒၲ စဴမၤရူၤ အၤ မဲၤသဲၤညၴး နၲုၤ, အၤ မှၴၤ ခိဒံၤ ကျူ ဒၲ အၤရှၲုၤ တၲၤဘိး န အၤနှၴ။ စဴမၤရူၤ အၤကျူယၴး နၲုၤမၤ ဒၲ ပှဲၤ နှီဒး စှၳးအၴၤ တှဲၤသိူတှဲၤသူၤ အၤခၳၤအၤခၴူး နၲုၤ မှတိၤ။ ခၳးမဴစဲ န ပြှဲၤပြှိၤ တၤဟၴၤ ရးအိၤနှၴၤ ထၲုးဟဴ ဒၲ လီၤစးဆဲးကၳး မၳ꤮ နၳၤခဲး ပး စဴ။
\v 22 ကၤယး ဒၲ အၤ ဇှံအၴၤ န ယၴၤဆၳူခြီ မှၴၤထၲုး ပှၴဟဴ လၳးညၴး တၤဟၴၤနၲုၤ, စဴမၤရူၤ ဒူၤ ဟဴ လၳး ဖၳ ကၤယးစဴကၤယးတှၴၤ နၲုၤဟဴ။ ယၴးမၤ ကျူ ဒၲ စဴမၤရူၤ မှၴၤပှၴ လှဴး꤮ ကၤယး ဒၲ အၤ ဇှံအၴၤ ယၴၤဆၳူခြီ နၲုၤတၤဟၴၤ အၤညၴး ဟဴ။ ဒၲ စဴမၤရူၤ အၤ မဲၤသဲၤညၴးနၲုၤ အၤခိအၤခၴူၤ နှ လၳး တၲၤပြှဲၤ꤮ တိၤ။
\v 23 မှၴၤတၴးဟၴရဴ ကၤယး ပွှိး꤮ တၲၤပြှဲၤ မှၴၤ တှဲၤသံတှဲၤအိၤရၤ။ အၤ လှံၤ တှၲုထူၤ ထွှိဘဲ စဴမၤရူၤ ဒူၤမ အၤ တၤရၴူးဒၳၤတၤရၴူးထၳး ယၴးနၲုၤ တၲၤပြှဲၤ꤮ တိၤ။
\v 24 စဴမၤရူၤ ယိး သဲဇှဴၤနှီ ပှဲၤ အၤခၳၤအၤခၴူး, အၤ ဒူၤစဴဒူၤတှၴၤ ကြးပြဲ ပှဲၤ ပြဲ။ ဒၲ ယၴၤဆၳူခြီ အီၤထၤကှၤ ဟဴ ပှဲၤ အၤခၳၤအၤခၴူး, ပှဲၤစဴပှဲၤတှၴၤ ပြဲ။
\v 25 မှၴၤတၴးဟၴရဴ စဴမၤရူၤ ဒၴူလှၲုး လီးဖိ စဴ န ခြီ ဟူးလှူၤ ဖၴူကူး ပှၴဟဴ ပှဲၤ တှဲၤသံတှဲၤပျ ဒၲ စဴမၤရူၤ ကှံရှၴ စီၤရူၤ ပှဲၤယၴး ပှး နၲုၤ ဟဴ။ ဒၲ ပှဲၤ ဇှံအၴၤ ယၴၤဆၳူခြီ ခူသၴူး အၤသဲ ဒၲ ဟီၤထံၤလှိၤ ရဴ အၤသွီၤ ထွီတှး ဒၲ ပှဲၤညၴး အၤခၳၤအၤခၴူး, စဴမၤရူၤ ဒူၤစဴဒူၤတှၴၤ ဟဴ ပှဲၤ။ သူဖၳ စဴမၤရူၤ ကှံ ဒၴူ ထူၤလှၲုး န အၤ မှၴၤစဴမှၴၤတှၴၤ တှဲၤ အၤညၴးနၲုၤ, အၤ နဴးဟူး ယၴၤဆၳူခြီ ဟဴ။ ဒၲ နၲုၤခဲး မၤ, အၤ ခူသဲဒိး ပှၴ ဟၴၤခၳၤဖၳ တၤဟၴၤ အၤ တှဲၤသံ။ အၤ မူ တၤလွိကူး အဲၤသီး မှၴၤ တှဲၤသံ နၲုၤတၤဟၴၤ ရဴ အၤ စီၤရူၤ အဲၤသီး တိၤ။
\v 26 မၤနရဴ ခိးညှယၴး အၤ ကှံ ဒၴူလှၲုး န အၤ မှၴၤ တှဲၤယၴး အၤတိး ပြဲ အၤညၴးနၲုၤ အၤ နဴးဟူး ယၴၤဆၳူ န အၤ ကှံ ဟူး ခူသၴူး ဒၲ အၳး ပွှိး꤮ တၲၤပြှဲၤ အၤညၴး။ ဖၳနၲုၤ အၤခၳၤအၤခၴူး, စဴမၤရူၤ အၤနှၴ ဘူၤစဲၤ နှီဒံၤ အၤ ဒၴူလှၲုး န အၤ မှၴၤစဴမှၴၤတှၴၤ ပြဲ, ရဴ အၤ ဒူၤစဴဒူၤတှၴၤ ကၤယး ဒၲ အၤ ဇှံအၴၤ ယၴၤဆၳူ နၲုၤတၤဟၴၤ န အၤနှၴ နှီဒံၤ။
\p
\v 27 ကီၤဟၴဖၳနၲုၤရဴ, ပှဲၤ လှၴဖၴူထူၤလၲး နှီဒၴူ ပှဲၤနှၴ နၲုၤ အၤအိၤ တၲၤစၲၤ꤮ တိၤ။ မှၴၤတၴးဟၴရဴ စဴမၤရူၤ ဒူၤစဴဒူၤတှၴၤ ပြှဲၤလှၳၤကၤယး န အၤ နှီဒး စှၳးအၴၤ တှဲၤသိူတှဲၤသူၤ ခၳၤခၴူး နၲုၤ မှတိၤ။ မှတၲၤခိနၲုၤ, ပြှဲၤလှၳၤကၤယး ယိး ဇှံအၴၤနှီ ခြီ သၴူး ပှၴ ဒၲ အဲၤသီးညၴး အၤခၳၤအၤခၴူး, စဴမၤရူၤ ဒူၤစဴဒူၤတှၴၤ အဲၤသီး ပြဲ။
\v 28 မှၴၤတၴးဟၴရဴ ပြှဲၤလှၳၤကၤယး လှံၤကြွိးမှၴၤ ကှၲုး တှဲၤသိူတှဲၤသူၤ အၤခၴူး ရဴ စဴမၤရူၤ ဒူၤစဴဒူၤတှၴၤ အဲၤသီး ဖၳနၲုၤ မှတိၤ။ ဒၲ အဲၤသီး ဇှံအၴၤညှအၴၤတှဲၤ ခၳၤခၴူးရဴ, အၤ ဒူၤစဴဒူၤတှၴၤ လၳး ပြဲ။
\v 29 စဴမၤရူၤ ယၴးနၲုၤမၤ ယၳဒၤဖၳ အၤ စဴမၤရူၤ တံဒံၤပြဲ ဟဲး? မၤ ယၳဒၤဖၳ မှတိၤ တၤဟၴၤ အၤ စဴမၤရူၤ မှတှၲကှၲုး ဒံၤတိၤ ဟဲး? စဴမၤရူၤ ယၴးနၲုၤမၤ ယၳဒၤဖၳ မှတိၤ တၤဟၴၤ အၤညၴး꤮ မၤ အၤမှမှ။
\v 30 မှၴၤတၴးဟၴရဴ စဴမၤရူၤ အိၤပြဲ တၲၤပြှဲၤ꤮ တၲုး ပြဲ။ ဘီ ယၳဒၤဖၳ ဇှံအၴၤဟဴ ခြီ အၤခဲးနၲုၤ, အၤ ကှံ ဒူၤစဴဒူၤတှၴၤ လၳး ပှး။ ထၲုးတိၤ, ဘီ ယၳဒၤဖၳ မှတိၤ တၤဟၴၤ ဇှံအၴၤကှၲုး ခြီ အၤခဲးပှးနၲုၤမၤ꤮, အၤ ဒူၤစဴဒူၤတှၴၤ ကှၲုး အဲၤသီး ပှးပှး။
\v 31 စဴမၤရူၤ ကီၤ ဒူၤစဴဒူၤတှၴၤ ပှဲၤ န ပှဲၤ တှဲၤဇှံတှဲၤညှ ခၳၤခၴူး ပြဲ ကီၤဟၴရဴ တှဲၤသိူတှဲၤသူၤ ယၴးတၤဟၴၤ နၲုၤမၤ အၤ တၤဖၳးကူး လှဴးဟဴ ကိး? အၤ တၤဖၳးကူး တိၤ။ သီး ဟၴ တဲး န အၤ တၤဖၳးကူး တဲးမှၴ, အၤ လၴ မှၴၤ ဆိူၤထူၤဆဴးထူၤ ကျဴးလၲ ပး တၤပျၴၤစဴ, မှၴၤတၴးဟၴရဴ ကီၤ ပှဲၤ ဇှံအၴၤ ယၴၤဆၳူ ဟၴနၲုၤ ပှဲၤ လၴ နှီဒး ရူဟူး ကျဴးလၲ ပှိပှိ တှဲၤသိူတှဲၤသူၤ စဴ။
\c 4
\s1 စဴမၤရူၤ ဒူၤစဴဒူၤတှၴၤ ဖဲးအၤဘြှၤဟၤ ဖၳတၴး
\p
\v 1 ကီၤဟၴဖၳနၲုၤရဴ, ပှဲၤ ယၳဒၤဖၳ တၤဟၴၤ အၤဖဲး ဖဲးအၤဘြှၤဟၤ ယၴးနၲုၤလၴ, ပှဲၤ ကှံ ဟၴ နှီဒၴူ လၳး ဖၳတၴး? စဴမၤရူၤ ဒူၤစဴဒူၤတှၴၤ ပြှဲၤလှၳၤကၤယး န အၤ တှဲၤဇှံတှဲၤညှ ပြဲ ဖၳနၲုၤရဴ ဖဲးအၤဘြှၤဟၤ စၲုမူထၴူၤ သဲညၴး နဴ ကှၲုးအၳး တှဲၤစဴတှဲၤတှၴၤ ဖၳတၴး?
\v 2 စဴမၤရူၤ ကီၤ ဒူၤစဴဒူၤတှၴၤ ဖဲးအၤဘြှၤဟၤ န အၤ မှၴၤရူ တှဲၤ ခၳၤခၴူး ကီၤဟၴရဴ အၤ ကှံ ဖၴူထူၤလၲး နှီဒၴူ အၤနှၴ န အၤ မှၴၤ တှဲၤရူ ယၴးတၤဟၴၤ ခၳၤခၴူး ဟၴနၲုၤမၤ အၤနှီ ပြဲ။ မၤနရဴ ဒၲ စဴမၤရူၤ အၤ မဲၤသဲၤညၴး နၲုၤ, အၤ ဖၴူထူၤလၲး န တှဲၤယၴးတၤဟၴၤ အၤခၳၤအၤခၴူး နၲုၤ အၤနှီ တိၤ။
\v 3 လီၤစးဆဲးကၳး ဟၴ န, “ဖဲးအၤဘြှၤဟၤ ဇှံအၴၤ စဴမၤရူၤ ရဴ ဒၲ အၤတှဲၤဇှံ အၤခၳၤအၤခၴူး, စဴမၤရူၤ ဒူၤစဴဒူၤတှၴၤ လၳး ပြဲ။”\f + \fr 4:3 \ft ဟၴၤခၳၤထွှိးလၳ ၁၅:၆\f*
\p
\v 4 ကၤယး တၲၤပြှဲၤပြှဲၤ ကီၤ စၲုရှူၤ ပှၴ အၳးတှဲၤ ရဴ အၳး ကီၤ ဒၴူ လၳး အၤခွိအၤကဲၤ ဟၴနၲုၤ, အၤ နှီဘဲၤ အၤခွိအၤကဲၤ ယၴးနၲုၤမၤ အၤ နှီဘဲၤကြး ဖၳ ဆၴူးဇှၳနၲုၤ မှ တၤခူ꤮ တိၤ။ အၤ ရှူၤတှဲၤ ရဴ အၤ နှီဘဲၤ အၤခွိအၤကဲၤ ပြဲ။
\v 5 မၤနရဴ ကၤယး ဒၲ အၤ ဇှံအၴၤ နှီဒၴူ ကှၲုး အၤ တှဲၤမှၴၤရူ ယၴးတၤဟၴၤ တိၤ, ရဴ အၤ ကှံ ဇှံအၴၤနှီ ပြဲ စဴမၤရူၤ ဒၲ အၤ မှၴၤစဴမှၴၤတှၴၤ ကှၤ ကၤယးစှၴူး ကၤယးရီၤစှူ ယၴး တၲၤပြှဲၤ ပြဲ ကီၤဟၴရဴ, စဴမၤရူၤ မူထၴူၤ လၳး တှဲၤဇှံယၴး ရဴ အၤ ကှံ ဒူၤစဴဒူၤတှၴၤ လၳး န အၤနှၴ နှီဒံၤ ပှး။
\v 6 ခွီဒၤဗီၤ ဟၴ သူကှၲုးဒံၤ ဖၳနၲုၤ ဒၲ နၲုၤခဲး န, ကၤယး ဒၲ အၤ နှီဘဲၤ တှဲၤဆဴးရီၤ တၤဟၴၤ နၲုၤမၤ မှဒံၤ ကၤယး ဒၲ စဴမၤရူၤ ဒူၤစဴဒူၤတှၴၤ အဲၤသီး န အၤ တှဲၤမှၴၤရူတှဲၤ နၲုၤတၤဟၴၤ အၤခၴူး မှတိၤ။
\v 7 ခွီဒၤဗီၤ ဟၴ န,
\q1 “ကၤယး ဒၲ စဴမၤရူၤ ပျွိးကူး ဟဴ လၳးတှဲၤသံ ရဴ မှၴၤဘီကူး လှဴးဟဴ လၳးတှဲၤသံ တၤဟၴၤနၲုၤ, အၤ နှီဘဲၤဟဴ တှဲၤဆဴးရီၤ ဟဴ။
\q1
\v 8 ကၤယး ဒၲ ဘူၤစဲၤ ရးမရးဒူး ပှး လၳးတှဲၤသံ တိၤ တၤဟၴၤနၲုၤ, အၤ နှီဘဲၤဟဴ တှဲၤဆဴးရီၤ ဟဴ။”\f + \fr 4:8 \ft ထၳၤသဲထူၤ ၃၂:၁-၂\f*
\p
\v 9 တှဲၤဆဴးရီၤ ယၴးနၲုၤမၤ နှီဘဲၤစှူ ပြဲတံ ယၳဒၤဖၳ ဒၲ အၤ ဒံတၤလီဖ နၲုၤတၤဟၴၤ ပြဲ ဟဲး? အၤ နှီဘဲၤ တံ အဲၤသီး မှတိၤ။ ယၳဒၤဖၳ မှတိၤ ဒၲ အၤ ဒံတၤလီ ကှၲုးအၳး ဖ တိၤ နၲုၤတၤဟၴၤ မၤ အၤ အိၤပှၤတှၲ ကှၲုးကှၲုး။ ပှဲၤ ဟၴထၲုးဒံၤဟဴ န, ဒၲ ဖဲးအၤဘြှၤဟၤ အၤတှဲၤဇှံ အၤခၳၤအၤခၴူး စဴမၤရူၤ ဒူၤစဴဒူၤတှၴၤ လၳး။\f + \fr 4:9 \ft ဟၴၤခၳၤထွှိးလၳ ၁၅:၆\f*
\v 10 ကီၤ မှၴၤဖၳနၲုၤ ဟၴရဴ ဘီ စဴမၤရူၤ ဒူၤစဴဒူၤတှၴၤ ဖဲးအၤဘြှၤဟၤ အၤခဲးနၲုၤမၤ အၤတိး ဘီခဲးတၴး? မၤ အၤရှၴ န အၤ ဒံတၤလီဖ နၲုၤ ဟဲး? မှတိၤရဴ အၤနိၤကျဴး န နၲုၤ ဟဲး? အၤနိၤကျဴး န နၲုၤ မှတိၤ, အၤရှၴကျဴး န နၲုၤ။
\v 11 အၤ ဒံတၤလီဖ နၲုၤမၤ အၤနိၤ ဒၲ ခၴူး ပြဲ။ ဘီ အၤ ဒံတၤလီ တူၤဟီ ဖ တိၤ အၤခဲးနၲုၤ, ဒၲ အၤတှဲၤဇှံ အၤခၳၤအၤခၴူး စဴမၤရူၤ ဒူၤဟဴ အဲၤ ဖၳ ကၤယးစဴကၤယးတှၴၤ တၲၤပြှဲၤဟဴ, ဖၳနၲုၤရဴ အၤ မှၴၤမမှၴၤဒူးကူး လၳး န တှဲၤဒံတၤလီဖ ဖၳနၲုၤ တၲၤစၲၤ ပြဲ။ ဖၳနၲုၤရဴ ကၤယး ဒၲ အၤ ဒံတၤလီ ကှၲုး စဴအၳး ဖ တိၤ တၤဒၲၤရဴ, အၤ ဇှံအၴၤ စဴမၤရူၤ တၤဟၴၤနၲုၤ, ဖဲးအၤဘြှၤဟၤ ထွှိး ပှၴ လှဴး ကၤယး ဖၳနၲုၤ တၤဟၴၤ အၤဖဲး ဟဴ။ ဖၳနၲုၤ အၤခၳၤအၤခၴူး စဴမၤရူၤ ဒူၤစဴဒူၤတှၴၤ ကှၲုးဟဴ အဲၤသီး ဟဴ။
\v 12 ထၲုးနှတိၤ, ပှဲၤ ယၳဒၤဖၳ ယၴးတၤဟၴၤနၲုၤ, ပှဲၤ ဒံတၤလီ စဴ ဖ တၤဒၲၤရဴ ပှဲၤ ကီၤ သဲလှဲၤထူၤနှီ တှဲၤဒံတၤလီဖ ယၴး တိၤ တၤဟၴၤနၲုၤ, ဖဲးအၤဘြှၤဟၤ မၤ အၤ ထွှိး ကှၲုးဒံၤ ပှဲၤဖဲးဖဲး။ ဘီ ပှဲၤဖဲး ဖဲးအၤဘြှၤဟၤ ဒံတၤလီ တူၤဟီ ဖ တိၤ ခဲး အၤ တှဲၤဇှံတှဲၤညှ ယၴးနၲုၤ, ပှဲၤ ကှံ ကြွိး မူဘံး ကှၲုးဒံၤ အဲၤ။
\s1 ဒၲ တှဲၤဇှံ အၤခၳၤအၤခၴူး နှီဘဲၤ စဴမၤရူၤ အၤ တှဲၤအဴလှူၤ
\p
\v 13 စဴမၤရူၤ အဴလှူၤ ဖဲးအၤဘြှၤဟၤ န အၤကျွီးအၤလူး တၤဟၴၤ ဒၲ နၲုၤခဲး န ဟၴၤခၳၤ ယၴးတၲၤဘၤလှဴး နၲုၤ, အၤ ကှံ ထွှိးထူၤ အဲၤသီးတှဲၤ ပှး။ မၤနရဴ ဒၲ အဲၤသီး စှၳးအၴၤ လှံၤကြွိး မှၴၤကှၲုး တှဲၤသိူတှဲၤသူၤ အၤခၴူး ရဴ အၤ ကှံ ထွှိးထူၤ အဲၤသီးတှဲၤ ပှး, အၤ အဴလှူၤ လၳး ဖၳနၲုၤ မှတိၤ။ စဴမၤရူၤ ဒူၤစဴဒူၤတှၴၤ အဲၤသီး န အၤ တှဲၤဇှံတှဲၤညှ အၤခၳၤအၤခၴူး, အၤ အဴလှူၤ န အၤ ကှံ ဒၴူ အဲၤသီး ပှး ပြဲ။
\v 14 စဴမၤရူၤ ကီၤ အဴလှူၤ န ကၤယး ဒၲ အၤ လှံၤကြွိးမှၴၤ ကှၲုး တှဲၤသိူတှဲၤသူၤ ယၴးတၤဟၴၤနၲုၤ အၤ ကှံ နှီဘဲၤ စဴမၤရူၤ အၤ တှဲၤအဴလှူၤ ပှး ကီၤဟၴရဴ တှဲၤဇှံတှဲၤညှ ယၴးနၲုၤ အၤဘွီတၤရၴူး အိၤ ပှး တိၤ ဟဴ။ တှဲၤအဴလှူၤ ယၴးနၲုၤ အၤငှိလၤဆ အိၤပှး တၲၤစၲၤ꤮ တိၤ ဟဴ။
\v 15 မှၴၤတၴးဟၴရဴ တှဲၤသိူတှဲၤသူၤ မၤ အၤ မှၴၤ ဒၳၤထူၤ စဴမၤရူၤ အၤသဲပျဴၤ။ ပြှဲၤလှၳၤ ကၤယး လှံၤဘဲ တှဲၤသိူတှဲၤသူၤ ပွှိး꤮ တၲၤဖှၲု တိၤ အၤခၳၤအၤခၴူး, အၤ မှၴၤဒၳၤထူၤ စဴမၤရူၤ အၤသဲပျဴၤ ရဴ အၤ ကှံ စီၤရူၤ အဲၤသီး ပှး။ တှဲၤသိူတှဲၤသူၤ ကီၤ အိၤတိၤ နၲုၤ ကၤယး တၲၤပြှဲၤ꤮ မၤ အၤ စၲုတၤလွိ ခဲးတၤလှၴူၤ တှဲၤသိူတှဲၤသူၤ တိၤ။
\p
\v 16 ဖၳနၲုၤရဴ, ပှဲၤ နှီဘဲၤစှူ စဴမၤရူၤ အၤ တှဲၤအဴလှူၤ န ပှဲၤ တှဲၤဇှံ တၲၤစၲၤ꤮ တၲုး ပြဲ။ မှၴၤတၴးဟၴရဴ သူဖၳ ပှဲၤ ကှံ နှီဘဲၤ ကှၲုး တှဲၤယၴးနၲုၤ န အၤဘွီအၤတၤရၴူး ခၳၤခၴူး တံပြဲ အၤညၴးနၲုၤ, ပှဲၤ ဘဲၤ အိၤ န တှဲၤဇှံ။ ထၲုးတိၤ, လှဴး꤮ ဖဲးအၤဘြှၤဟၤ အၤကျွီးအၤလူး တၤဟၴၤနၲုၤ အၤ ကှံ နှီဘဲၤ လှဴး တှဲၤအဴလှူၤ ယၴး ပှး။ ကၤယး ဒၲ အၤ လှံၤကြွိးမှၴၤကှၲုး ယၳဒၤဖၳ အၤ တှဲၤသိူတှဲၤသူၤ နၲုၤတၤဟၴၤ ကှံ နှီဘဲၤ တံဒံၤ မှတိၤ, ကၤယး ဒၲ အၤ ဇှံအၴၤညှအၴၤ သူကှၲုး န ဖဲးအၤဘြှၤဟၤ နၲုၤတၤဟၴၤ ကှံ နှီဘဲၤ လှဴးကှၲုး ပှး ပှး။ ဖဲးအၤဘြှၤဟၤ မၤ ပှဲၤ လှဴး꤮ ပျီး အၤဖဲး။
\v 17 လီၤစးဆဲးကၳး ဟၴအိၤနှၴၤ န, “ဗး နဴးထွှိးထူၤ ဟဴ နှဲၤ န မၴူးစၲၤ တၲၤပျၳၤတၲၤဖဲၤ အၤဖဲး ဟဴ။”\f + \fr 4:17 \ft ဟၴၤခၳၤထွှိးလၳ ၁၇:၅\f* အဲၤ ထွှိး ပှၴ ပှဲၤဖဲး ဒၲ စဴမၤရူၤ အၤညၴးဟူး။ စဴမၤရူၤ ယၴးတၲၤပြှဲၤ နၲုၤမၤ အၤ မှဟဴ ပှဲၤဖဲး ဖဲးအၤဘြှၤဟၤ ဇှံအၴၤနှီဒၴူ နၲုၤတၲၤပြှဲၤ ဟဴ။ အဲၤ မၤ စဴမၤရူၤ ဒၲ အၤ မှၴၤထွှိးပြှဲၤ ကှၤခၴူး ကၤယးသၴူး, ထၲုးတိၤ အၤ ဟၴတှး ပြဲ အၤငှိ တၲၤမံး ပြဲ ရဴ တှဲၤ ဒၲ အၤ အိၤ ဟီတိၤ တၤဟၴၤနၲုၤ အၤ ထွှိးထူၤ လှဴးပျီး စဴ။
\p
\v 18 စဴမၤရူၤ ဟၴ ဖဲးအၤဘြှၤဟၤ န, “နှဲၤ ကှံ ထွှိး မၴူးစၲၤ တၲၤပျၳၤတၲၤဖဲၤ အၤဖဲး ပှး။ နှဲၤကျွီးနှဲၤလူး ကှံ အိၤရှိအိၤအဲ သူစဴန ဆဲၤ ဒၲ မှဴလှဲး နၲုၤတၤဟၴၤ ပှး။” စဴမၤရူၤ ဟၴ တှဲၤယၴးနၲုၤ အၤလှၴ ထွှိးထူၤ ပှၴ ဒၲ ဖဲးအၤဘြှၤဟၤ ကှံ ဖၳ အိၤရှိအိၤအဲထူၤ အၤညၴးနၲုၤ အၤဇၳး ပှးတိၤ တၤဒၲၤရဴ အၤ ဇှံအၴၤ အိၤပှဴ မူဆံးနှီ ဒၲ အၤ ကှံ ထွှိးထူၤ။\f + \fr 4:18 \ft ဟၴၤခၳၤထွှိးလၳ ၁၅:၅\f*
\v 19 ဖဲးအၤဘြှၤဟၤ သဲညၴးဒၴူ အၤနှၴ န အၤနၤ အိၤဟဴ တၲၤဇှဲၤ ဟဴ, အၤ မှၲုပြှဲ ကှံရှၴ သၴူးဟဴ, ထၲုးတိၤ အၤမၴး မှၲုစဲရၤ ဘဲၤဘဲၤ, အၤ ဆိးဖၳ တၤဒၲၤရဴ ဖဲးအၤဘြှၤဟၤ အၤတှဲၤဇှံ ပၤတီ ကၤလှူၤ တှိ တိၤ။
\v 20 ဖဲးအၤဘြှၤဟၤ ဇှံအၴၤ စဴမၤရူၤ အၤ တှဲၤအဴလှူၤ ယၴးနၲုၤ အၤသဲပျဴၤ လှၳၤထိးလှၳၤလှူၤ တၤကီၤ꤮ တိၤ။ အၤ တှဲၤဇှံတှဲၤညှ နၲုၤ, တၤကျူၤ န အၤ ဆိူၤထူၤဆဴးထူၤ ရဴ အၤ ထၳၤသဲ ဟၴဘွီဟၴတၤရၴူးထူၤ စဴမၤရူၤ။
\v 21 စဴမၤရူၤ ကှံ မှၴၤ ဖၳ အၤ အဴလှူၤ နၲုၤပှး နၲုၤ, အၤ ဇှံအၴၤ လှဴးသၳၤလှဴးသဲ စဴ။
\v 22 ဖဲးအၤဘြှၤဟၤ အၤ တှဲၤဇှံတှဲၤညှ ယိး အိၤဖၳနၲုၤ အၤခၳၤအၤခၴူး, “စဴမၤရူၤ ဒူၤ အဲၤ ဖၳ ကၤယးစဴကၤယးတှၴၤ တၲၤပြှဲၤ။”\f + \fr 4:22 \ft ဟၴၤခၳၤထွှိးလၳ ၁၅:၆\f*
\v 23 ရဴ တှဲၤဟၴဘဲၤ ဒၲ အၤ ဟၴ န, “စဴမၤရူၤ ဒူၤ ဖဲးအၤဘြှၤဟၤ ဖၳ ကၤယးစဴကၤယးတှၴၤ တၲၤပြှဲၤ,” ယၴးတၲၤမံး နၲုၤမၤ, အၳး ရး ပှၴတံ ဖဲးအၤဘြှၤဟၤ တၲၤပြှဲၤ အၤညၴးနၲုၤ မှတိၤ။
\v 24 တှဲၤဟၴဘဲၤ ယၴးတၲၤမံး နၲုၤမၤ, ပှဲၤညၴး꤮ မၤ အၤ အိၤနှၲုးတှၲ ဆးပြှဲ ကှၲုး စဴ။ ကီၤ ပှဲၤ ဇှံအၴၤ န စဴမၤရူၤ ဒၲ အၤ မှၴၤထွှိးပြှဲၤ ကှၤခၴူး ပှဲၤ ဘူၤစဲၤ ယၴၤဆၳူ ဒၲ တှဲၤသၴူး ယၴးတၲၤပြှဲၤ ဟၴနၲုၤမၤ အၤ ကှံ ဒူၤကှၲုး ပှဲၤ ဖၳ ကၤယးစဴကၤယးတှၴၤ တၤဟၴၤ ပှး။
\v 25 ဒၲ ပှဲၤ တှဲၤသံတှဲၤအိၤရၤ အၤခၳၤအၤခၴူးရဴ စဴမၤရူၤ နဴးမှံးသၴူး အၳး န အၤ ဖၳပြှဲၤခၳး။ သူဖၳ အၤ ကှံ ဒူၤစဴဒူၤတှၴၤ ပှဲၤ အၤညၴးနၲုၤ, အၤ မှၴၤထွှိးပြှဲၤ ကှၤခၴူး ဟဴ လၳး ဒၲ တှဲၤသၴူး ဟဴ။
\c 5
\s1 တှဲၤပှၴးတှဲၤဒွိး န တှဲၤသဲကြှံးသဲလှဴး
\p
\v 1 ဖၳနၲုၤရဴ စဴမၤရူၤ ဒူၤစဴဒူၤတှၴၤ ဟဴ ပှဲၤ န ပှဲၤ တှဲၤဇှံတှဲၤညှ အၤခၴူး ဟဴ။ ရဴ ပှဲၤ အိၤပှၴးအိၤဒွိး အိၤကြှံးအိၤကျဲး တှၲ ခၴူးသူ ဟဴ န စဴမၤရူၤ ဟဴ။ ပြှဲၤမှၴၤ ထွှိးထူၤ ပှၴ ပှဲၤ ဖၳယၴးနၲုၤမၤ မှဟဴ ပှဲၤ ဘူၤစဲၤ ယၴၤဆၳူခြီ ဟဴ။
\v 2 ဒၲ ပှဲၤ ဇှံအၴၤ ဘူၤစဲၤ ယၴၤဆၳူခြီ အၤခၳၤအၤခၴူးရဴ, အၤ နဴး အိၤထွှိးပြှဲၤ ဟဴ ပှဲၤ ဒၲ စဴမၤရူၤ အၤဘွီအၤတၤရၴူး အၤကၳး ဟဴ။ ခိးညှယၴး ပှဲၤ အိၤထွှိးပြှဲၤ ကှၲုးဟဴ ဒၲ အၤဘွီအၤတၤရၴူး အၤကၳး ဟဴ။ ရဴ ပှဲၤ သဲကြှံး မူဆံးမူတှၳ ကှၲုး ဟဴ စဴမၤရူၤ အၤ တၤရၴူးဒၳၤတၤရၴူးထၳး ယၴးနၲုၤ ဟဴ။
\v 3 ပှဲၤ မူဆံး တံပြဲ ယၴးနၲုၤ မှတိၤ, ဘီ ပှဲၤ မူထၴူၤ န တှဲၤစှၴူးတှဲၤစှံၤ, တှဲၤပှူတှဲၤဆဲး အၤခဲး နၲုၤဘဲၤဘဲၤ, ပှဲၤ သဲကြှံးသဲလှဴးလှဴး ပြဲ, မှၴၤတၴးဟၴရဴ ပှဲၤ သဲညၴး န တှဲၤ ယၴးတၤဟၴၤနၲုၤ အၤ ဒၴူ အဲထူၤ ပှၴ ပှိ ပှဲၤ တှဲၤခူးဘဲ တှဲၤစှၴူးတှဲၤစှံၤ ပြဲ။
\v 4 တှဲၤခူးဘဲ တှဲၤစှၴူးတှဲၤစှံၤ နၲုၤ အၤ ဒၴူ အိၤအဲထူၤ တှဲၤမှၴၤတိး စဴမၤရူၤ အၤသဲပျဴၤ, တှဲၤမှၴၤတိး စဴမၤရူၤ အၤသဲပျဴၤ နၲုၤ, အၤ ဒၴူ အိၤထွှိးထူၤ အဲပှိ တှဲၤမူဆံး။
\v 5 ဘီ ပှဲၤ မူဆံး န စဴမၤရူၤ ကှံ မှၴၤပှၴ ပှဲၤ အၤခဲးနၲုၤ, ပှဲၤ သဲပျဴၤပၴူ တိၤ, မှၴၤတၴးဟၴရဴ, ဘီ စဴမၤရူၤ ဒၴူတှး ပှဲၤ သဲစးဆဲး ဘူၤစဲၤ အၤခဲးနၲုၤ, အၤ ကျှဴးလှူၤ လူလှူၤ ပှၴဟဴ ပှဲၤ အၤတှဲၤမှိၤ ဒၲ ပှဲၤ သဲပျဴၤကၳး ဟဴ။
\p
\v 6 မှၴၤတၴးဟၴရဴ, ဘီ ပှဲၤ မှၴၤစွှိ လှူၤဘဲ စှူ နှီဒၴူ ပှး ပှဲၤနှၴ တိၤ အၤခဲးနၲုၤ, ယၴၤဆၳူခြီ ဟူးခူသၴူး တိးဆၲုတိးခဲး ပှၴ ကၤယးစှၴူး ကၤယးစှံၤ တၤဟၴၤ အၤညၴး။
\v 7 ကၤယး တၲၤပြှဲၤ ကှံ ခူသၴူး ပှၴ ကၤယးစဴကၤယးတှၴၤ အၤညၴး တၲၤပြှဲၤ ဟၴနၲုၤမၤ, အၤကူၤ နူၤစဴ။ မၤနရဴ ကၤယးရူ မှလၤကိး တၲၤပြှဲၤ အၤညၴး ဟၴနၲုၤ, တၤရူ꤮ မၤ ပြှဲၤ ခူသၴူးဘံၤ ဒၲ အၤညၴး နၲုၤမၤ အၤ အိၤ ပြဲ ကိးလၴၤ။
\v 8 မၤနရဴ စဴမၤရူၤ မှိၤ စဴ ပှဲၤ ဘ꤮ တၴး ဟၴရဴ, ဘီ ပှဲၤ ထွှိးပး စဴ ပြှဲၤမှၴၤတှဲၤသံ တှဲၤအိၤရၤဖၳ အၤခဲး ပး စဴ နၲုၤရဴ, ခြီ ဟူးခူသၴူး အၤသဲ ဒၲ ပှဲၤညၴး။ ယၴးမၤ စဴမၤရူၤ ဒၴူလှၲုးဟဴ ပှဲၤ န အၤတှဲၤမှိၤ ပှဲၤ ဟဴ။
\p
\v 9 ပှဲၤ ထွှိးဟဴ ကၤယးစဴကၤယးတှၴၤ ဒၲ စဴမၤရူၤ အၤ မဲၤသဲၤညၴး န ခြီ အၤသွီၤ ခၳၤခၴူး ဟဴ။ ဖၳနၲုၤရဴ ခြီ ကှံ မှၴၤဆီးပျဲကှၤ မှလၤကိး စဴ ပှဲၤ န စဴမၤရူၤ အၤ တှဲၤစီၤရူၤ ယၴးနၲုၤ ပှး။
\v 10 ဒၲ အၤရှၴခဲး နၲုၤမၤ, ပှဲၤ ထွှိး ကၤယး ဒၲ အၤ သဲထၴၤ စဴမၤရူၤ တၤဟၴၤ။ ဒၲ အၤဖၳခၳး ခူသၴူး အၤသဲ ဒၲ ပှဲၤညၴး အၤခၳၤအၤခၴူး, အၤ မှၴၤ ကြှံးကျဲး ကှၤခၴူး ခၴူးသူ ဟဴ ပှဲၤ ဟဴ။ ခိးညှယၴး ပှဲၤ ထွှိးဟဴ အၤခိး ဘဴသိူ ဟဴ။ ပှဲၤ သဲညၴး တှးတှၴၤ စဴဟဴ န ပှဲၤ ဆီးပျဲဘဲ ပြဲ န အၤဖၳခၳး အၤ တှဲၤအိၤထွှိးပြှဲၤ အၤခၴူး ပြဲ။
\v 11 ပှဲၤ လှၴသဲကြှံးသဲလှဴး နၲုၤ အၤအိၤ တံယၴးနၲုၤ မှတိၤ။ ဒၲ ဘူၤစဲၤ ယၴၤဆၳူခြီ အၤခၳၤအၤခၴူးရဴ ပှဲၤ သဲကြှံးသဲလှဴး ဘဴသိူနှီ ဟဴ န စဴမၤရူၤ ဟဴ။ ပြှဲၤ ဒၲ အၤ မှၴၤ ခိးဘဴသိူ ကှၤခၴူး ပှၴ ခၴူးသူ ပှဲၤ န စဴမၤရူၤ မၤ ယၴၤဆၳူခြီ ယၴးနၲုၤ ဟဴ။
\s1 တှဲၤသၴူး န ဖဲးအၤဒၤ, တှဲၤထွှိးပြှဲၤ န ခြီ
\p
\v 12 မှၴၤဖၳနၲုၤရဴ, ဒၲ ကၤယး တၲၤပြှဲၤ နှီဒး စဴမၤရူၤ အၤငှိ တိၤ အၤခၳၤအၤခၴူးရဴ, ကၤယး ပွှိး꤮ တၲၤပြှဲၤ မှၴၤလှဴး ဟဴ တှဲၤသံ ဟဴ။ တှဲၤသံတှဲၤအိၤရၤ ယၴး အၤ ဒၴူထွှိးထူၤ ဟဴ တှဲၤသၴူး ဟဴ။ ဖၳနၲုၤရဴ ဒၲ တှဲၤသံတှဲၤအိၤရၤ ယၴး အၤခၳၤအၤခၴူးရဴ, ကၤယး ပွှိး꤮ တၲၤပြှဲၤ မူထၴူၤ ဆီတၲၤဘဲၤ လှဴး န တှဲၤသၴူး ဟဴ။
\v 13 ပြှဲၤလှၳၤ ကၤယး မှၴၤရှၴကျဴး တှဲၤသံ န စဴမၤရူၤ ဒၴူလှူၤ တှဲၤသိူတှဲၤသူၤ ယၴးနၲုၤ။ မၤနရဴ ကီၤ တှဲၤသိူတှဲၤသူၤ အိၤတိၤ ဟၴနၲုၤ စဴမၤရူၤ စီၤရူၤ န ကၤယး တှဲၤသံ တိၤ။
\v 14 စထူၤ ဘီ ဖဲးအၤဒၤ နှီဒး စဴမၤရူၤ အၤငှိ တိၤ အၤထံးခဲးနၲုၤ, ရဴ အၤ တှၲုဟူး ဒၲ ခၳးမဴစဲ အၤထံးခဲး နၲုၤ, ကၤယး လှဴး꤮ ပျီး ဘဲၤသၴူးလှဴး။ ကၤယး နၲုၤတၤဟၴၤ မၤ, အၤ မှၴၤသံကှၲုး ဖၳ ဖဲးအၤဒၤ မှၴၤသံ နၲုၤ မှတိၤ တၤဒၲၤရဴ အဲၤသီး ဘဲၤသၴူး ကှၲုးလှဴး ပြဲ။ ဖဲးအၤဒၤ မၤ အၤသူန ခြီ ဒၲ အၤ ကှံရှၴ ဟူးပှး နၲုၤတၲၤပြှဲၤ ဟဴ။
\p
\v 15 မၤနရဴ စဴမၤရူၤ အၤ တှဲၤဒၴူတှး ကြး ဆၴူးဇှၳ ယၴးနၲုၤ န ဖဲးအၤဒၤ မှၴၤတှဲၤသံ ယၴးနၴူးစၲၤ နၲုၤမၤ အၤ သူလၳး တိၤ။ မှၴၤတၴးဟၴရဴ, ဒၲ ကၤယး တၲၤပြှဲၤ နှီဒး စဴမၤရူၤ အၤငှိ တိၤ အၤခၳၤအၤခၴူးရဴ, ကၤယး ဘဲၤ သၴူး အဲနူၤစဴ။ မၤနရဴ စဴမၤရူၤ အၤဘွီအၤတၤရၴူး နၲုၤ အၤဒၳၤလၲ ကျဴးပး စဴ န နၲုၤ စဴ။ ထၲုးတိၤ ဆၴူးဇှၳ နှီကြး ဒၲ အၤ ဟူး ဒၲ ကၤယး အၤရှၲုၤ တၲၤပြှဲၤ အၤ အိၤ မၤ မှဟဴ ယၴၤဆၳူခြီ ယၴးနၲုၤဟဴ။ ဒၲ အဲၤ အၤဘွီအၤတၤရၴူး ခၳၤခၴူးရဴ, အၤ ဒၴူ တှးပဴၤတှးပှဲး အဲ ပှၴ နူၤစဴ အၳး အဲပြှဲၤ စဴ။
\v 16 ဗး ကှံ ဟၴပှိ ခၴူးသူ န, စဴမၤရူၤ အၤ တှဲၤဒၴူကြး ဆၴူးဇှၳ ယၴးနၲုၤ, န ကၤယး တၲၤပြှဲၤ မှၴၤတှဲၤသံ နၲုၤမၤ အၤ သူလၳး တိၤ။ ဘီ အၤ မှၴၤဟဴ တှဲၤသံ အၤခဲးနၲုၤ, စဴမၤရူၤ စီၤရူၤဟဴ လၳး ဖၳ ကၤယး ဒၲ အၤ မှၴၤသံမှၴၤပျ တှဲၤ တၲၤပြှဲၤနၲုၤ တၤဒၲၤရဴ ဘီ ကၤယး မှၴၤအဲဟဴ တှဲၤသံ အၤခဲးနၲုၤ, စဴမၤရူၤ ဒၴူကြး ပှၴ အဲၤသီး န အၤဘွီအၤတၤရၴူး အၤဆၴူးဇှၳယၴး အၤခၳၤအၤခၴူး, အၤ ဒူၤစဴဒူၤတှၴၤ ဟဴ အဲၤသီး ဟဴ။
\v 17 ဒၲ ပြှဲၤခၳး ဖဲးအၤဒၤ မှၴၤ တှဲၤသံတှဲၤပျ အၤခၳၤအၤခၴူး ကၤယး လှဴး꤮ ပျီး ဘဲၤသၴူး နၲုၤမၤ အၤတိး ပြဲ။ မၤနရဴ ကၤယး ဒၲ အၤ သဲပျဴၤအိၤ ဖၴူဆံၤ စဴမၤရူၤ ဒၴူ လၳး န အၤဘွီဒၳၤ တၤရၴူးထၳး ယၴးနၲုၤ န အၤ ဒၴူကြး လၳး တှဲၤစဴတှဲၤတှၴၤ အၤဆၴူးဇှၳ ယၴးတၤဟၴၤနၲုၤ, အၤ ကှံ အိၤထွှိးပြှဲၤ လၤစှၳလၤထံး ကှၲုး န ယၴၤဆၳူခြီ ပှး, ထၲုးတိၤ အၤ ကှံ ပၲ တှၲကှၲုး တှဲၤ န ယၴၤဆၳူခြီ ပှး။ မှၴၤတၴးဟၴရဴ ကၤယး တၲၤပြှဲၤ ဒၲ အၤ မှ ခြီ ယၴးနၲုၤ, အၤ မှၴၤပှၴ ထၲုးဟဴ တှဲၤ ဒၲ ပှဲၤညၴး ဟဴ။
\p
\v 18 ဖၳနၲုၤရဴ ကၤယး တၲၤပြှဲၤ မှဟဴ ဖဲးအၤဒၤ ယၴး မှၴၤသံတှဲၤ တၲၤစၲၤ အၤခၳၤအၤခၴူး စဴမၤရူၤ စီၤရူၤဟဴ ကၤယး ပွှိး꤮ တၲၤပြှဲၤ ဟဴ။ ဖၳနၲုၤဟဴ, ကၤယး တၲၤပြှဲၤ ဒၲ အၤ မှဟဴ ယၴၤဆၳူခြီ ယၴး အၤ မှၴၤဟဴ တှဲၤစဴတှဲၤတှၴၤ တၲၤစၲၤ အၤခၳၤအၤခၴူး, စဴမၤရူၤ ဒူၤစဴဒူၤတှၴၤ လှဴးဟဴ ကၤယး ပွှိး꤮ တၲၤပြှဲၤ ဟဴ, ရဴ အဲၤသီး ကှံ နှီဘဲၤ လၤဟူး သဲထွှိးပြှဲၤ တၤစှၳပြှဲၤ ပှး။
\v 19 မှၴၤတၴးဟၴရဴ ဒၲ ကၤယး တၲၤပြှဲၤ နှီဒး စဴမၤရူၤ အၤငှိ တိၤ အၤခၳၤအၤခၴူး, ကၤယး ပွှိး꤮ တၲၤပြှဲၤ ထွှိးလှဴး ဟဴ တှဲၤသံတှဲၤအိၤရၤ အၤ ဖၳမဴၤဖၳခၳး တၤဟၴၤ ဟဴ။ မၤနရဴ ဒၲ ကၤယး တၲၤပြှဲၤ နှီဒး စဴမၤရူၤ အၤငှိ အၤခၳၤအၤခၴူး, စဴမၤရူၤ ဒူၤစဴဒူၤတှၴၤ လှဴးဟဴ ကၤယး ပွှိး꤮ တၲၤပြှဲၤ ဟဴ။
\p
\v 20 သူဖၳ ကၤယး လှဴး꤮ ပျီး ကှံ သဲညၴး န အဲၤသီး မှၴၤသံ အဲနူၤစဴ အၤညၴးနၲုၤ, စဴမၤရူၤ ဒၴူတှးပှၴ ဟဴ အဲၤသီး တှဲၤသိူတှဲၤသူၤ ယၴးနၲုၤ ဟဴ။ မၤနရဴ ဘီ အဲၤသီး မှၴၤတှဲၤသံ အဲထူၤ န အဲထူၤ အၤခဲးနၲုၤ, စဴမၤရူၤ အၤ တှဲၤဘွီတှဲၤတၤရၴူး ယၴး အၤ လၴ အိၤအဲထူၤ န အိၤအဲထူၤထူၤ စဴ။
\v 21 မှၴၤဖၳနၲုၤရဴ, ဖၳ တှဲၤသံတှဲၤအိၤရၤ ပၲတၤရီနှီ လှဴး ကၤယး လှဴး꤮ ပျီး ရဴ အၤ နဴးအိၤထွှိးထူၤ ဟဴ တှဲၤသၴူး အၤခိးနၲုၤ, ခိးညှယၴး သူဖၳ ပှဲၤ ကှံ နှီဘဲၤ ဒီးတံကှၲုး သဲထွှိးပြှဲၤ တၤစှၳပြှဲၤ ဒၲ ပှဲၤ ဘူၤစဲၤ ယၴၤဆၳူခြီ အၤ အိၤ ရဴ, စဴမၤရူၤ အၤဘွီအၤတၤရၴူး ပၲတၤရီ နှီဒၴူ ကှၲုး ဟဴ ပှဲၤ န တှဲၤစဴတှဲၤတှၴၤ ဟဴ။
\c 6
\s1 ဒၲ ယၴၤဆၳူခြီ အၤခၳၤအၤခၴူးရဴ ပှဲၤ အိၤထွှိးပြှဲၤ
\p
\v 1 ကီၤ မှၴၤဖၳနၲုၤ ဟၴရဴ, ပှဲၤ ကှံ ဟၴ ဖၳတၴး? သူဖၳ စဴမၤရူၤ အၤဘွီအၤတၤရၴူး ကှံ အိၤအဲထူၤ န အဲထူၤ အၤညၴးနၲုၤရဴ, ပှဲၤ တိးဘဲၤ မှၴၤ ပျၴၤဟူး လးပှိ တှဲၤသံ ဟဲး?
\v 2 ဖၳနၲုၤ မှတိၤ။ ပှဲၤ မၤ အၤသူန ကၤယး ဒၲ အၤ သၴူး ရဴ အၤ မှၴၤ ပျၴၤဟူး စှူပှး တှဲၤသံ တိၤ ယၴးနၲုၤ တၲၤပြှဲၤ ဟဴ။ ဖၳနၲုၤရဴ ပှဲၤ စၲု အိၤထွှိးပြှဲၤ မှၴၤ ပျၴၤဟူး စှူပး တှဲၤသံ ဖၳတၴး?
\v 3 တိၤရဴမၤ, သီး ဆိးတၤပှၤ နူး ဟဴ ဟဲး? ဘီ ပှဲၤ လှဴး꤮ ပျီး ပျွိး ပှဲၤနှၴ န ထၴူး အၤခဲး နၲုၤမၤ ပှဲၤ ဒၴူလှၲုး ဟဴ န ပှဲၤ ထွှိးထူၤ တၲၤစၲၤ꤮ တၲုး ဟဴ န ယၴၤဆၳူခြီ ဟဴ, ရဴ ပှဲၤ သၴူး တှၲကှၲုး ဟဴ န လၳး နၲုၤမၤ သီး သဲညၴး ပြဲ ဗးဟၴတိၤ?
\v 4 ဖၳနၲုၤ အၤခၳၤအၤခၴူး ဘီ ပှဲၤ ပျွိးထၴူး အၤခဲးနၲုၤ, အၤ သူဟဴ န ပှဲၤ သၴူး တှၲကှၲုး ဟဴ န ခြီ ဟဴ, ရဴ အၳး အီၤလှၲု တှးတှၲကှၲုး ဟဴ ပှဲၤ န ခြီ ဒၲ လှၲုးကၳး ဟဴ။ ဒၲ ပှဲၤဖဲး စဴမၤရူၤ အၤ တှဲၤတၤရၴူးဒၳၤထၳး ပြှိၤပြှူး အၤခၳၤအၤခၴူး, ဖၳ အၤ မှၴၤထွှိးပြှဲၤ ကှၤခၴူး ခၴူးသူ ခြီ ဒၲ တှဲၤသၴူး အၤကၳးနၲုၤ, အၤ ကှံ ဒၴူ အိၤထွှိးပြှဲၤ ကှၲုး ပှဲၤ ယၴးတၤဟၴၤ န တှဲၤထွှိးပြှဲၤ အၤသဲး ပှး။
\p
\v 5 ကီၤ ပှဲၤ သၴူး တှၲကှၲုး ဟဴ န ခြီ ဒၲ အၤတှဲၤသၴူး အၤကၳးဟဴ ကီၤဟၴရဴ ပှဲၤ ကှံ သၴူး အီၤထဴၤကှၤခၴူး တှးတှၴၤ တှၲကှၲုး စဴ န အဲၤ ဒၲ အၤတှဲၤသၴူး အီၤထဴၤထွှိးပြှဲၤ ကှၤခၴူး အၤကၳး ပှး။
\v 6 မှၴၤတၴးဟၴရဴ, သူဖၳ တှဲၤသံ အၤ တှဲၤပြှိၤတှဲၤပြှူး အၤဆိူၤအၤဆဴး ယၴး ကှံ ပၲတၤရီ ပှး တဲး ပှဲၤ တဲးမှၴ, ထၲုးတိၤ သူဖၳ ပှဲၤ ကှံ ထွှိး ပှး တဲး တှဲၤသံ အၤစှံ တဲးမှၴနၲုၤ, သီး သဲညၴးဟဴ န ပှဲၤ တှဲၤအိၤထွှိးပြှဲၤ အၤလှၴူၤ ယၴးနၲုၤ, စဴမၤရူၤ မှံးသၴူးထူၤ တှၲကှၲုး ထၲုးဟဴ န ခြီ ဟဴ။
\v 7 မှၴၤတၴးဟၴရဴ, ဘီ ကၤယး တၲၤပြှဲၤပြှဲၤ သၴူး အၤခဲးနၲုၤ, တှဲၤသံ အၤ တှဲၤပြှိၤတှဲၤပြှူး ဆိူၤဆဴးယၴး ပၲတၤရီ စှူပှး လၳး တိၤ ဟဴ။
\p
\v 8 ပှဲၤ သၴူး တှၲကှၲုး န ခြီ အၤခၳၤအၤခၴူး, ပှဲၤ ဇှံအၴၤ န ပှဲၤ အိၤထွှိးပြှဲၤ တှၲကှၲုး န အဲၤ ဟဴ။
\v 9 မှၴၤတၴးဟၴရဴ ပှဲၤ သဲညၴး န ခြီ အီၤထဴၤကှၤခၴူး ဒၲ တှဲၤသၴူး ရဴ အၤ သၴူးစှူ ပှးတိၤဟဴ။ တှဲၤသၴူးမှၲုဖဲး ပၲတၤရီ စှူပှး လၳး တိၤ ဟဴ။
\v 10 ဒၲ အၤ သၴူး အၤခၳၤအၤခၴူး, တှဲၤသံ အၤ တှဲၤပြှိၤတှဲၤပြှူး ဆိူၤဆဴး လၤစှၳ လှဴးဟဴ လၳးခးလှၴ ဟဴ။ အၤ သၴူး တၲၤဖှၲုပြဲ ရဴ အၤထၲုးအၤပျံ လှဴးဟဴ, အၤ လိၤသၴူး ပှးတိၤဟဴ။ မၤနရဴ ခိးညှယၴး အၤ ထွှိးပြှဲၤ ရဴ အၤ အိၤထွှိးပြှဲၤ ပှၴ ဒၲ စဴမၤရူၤ အၤညၴး ဟဴ။
\p
\v 11 သူနနၲုၤဟဴ, သီး တိးကဴၤ ဟၴလှူၤနှီ လၤဟူး သီးနှၴ န, တှဲၤသံ အၤတှဲၤ တၤဟၴၤနၲုၤ, ပှဲၤ ဘဲၤဒူၤကူး အဲၤ ဖၳ ကၤယးသၴူး ဒၲ အၤ မှၴၤစှူပှး တှဲၤသံ တိၤ နၲုၤ။ မၤနရဴ သီး န ယၴၤဆၳူခြီ မၤ သီး ထွှိးထူၤဟဴ လၳး တှဲၤ တၲၤစၲၤ꤮ တၲုး ဟဴ အၤခၳၤအၤခၴူး သီး တိးဘဲၤ အိၤထွှိးပြှဲၤ မှၴၤလီး မှၴၤတၤခဲးထူၤ လၤဟူး စဴမၤရူၤ။
\v 12 ဖၳနၲုၤရဴ, သူဖၳ သီး ကှံ ကြွိးမှၴၤ ကှၲုး ပှး တဲး တှဲၤသဲဇှံ ပၤတပၤတၲး မၳးမှူ တၤဟၴၤ တဲးမှၴနၲုၤ, နဴးပၲနှီ ပှး တဲး သီး နှၴကျဴ ဒၲ အၤ သၴူးစှူ ယၴးနၲုၤ န တှဲၤသံ ယၴးနၲုၤ တဲးမှၴ နီ꤮။
\v 13 ဒၴူ တဲး သီး နှၴကျဴ အၤကြှံၤအၤကြှဴး ယၴးနၲုၤ ဒၲ တှဲၤမၳးမှူရီၤစှူ ကှံ နဴးအၴၤ လၳး န အၤ တၤကှၲုၤတၤဘဲး ဒၲ လှၴမှၴၤ တှဲၤသံ တၤဟၴၤ အၤညၴးနၲုၤ တဲးမှၴ နီ꤮။ စဴမၤရူၤ ဒၴူဟဴ နှဲၤ တှဲၤအိၤထွှိးပြှဲၤ အၤသဲး အၤခၳၤအၤခၴူး, ဒၴူ လၤဟူး သီး နှၴကျဴ ယၴးနၲုၤ ဒၲ အၤ အိၤ နၲုၤ။ ဒၴူတှး လှဴး သီး နှၴကျဴ အၤကြှံၤအၤကြှဴး ယၴးတၤဟၴၤ လှဴး꤮ ပျီး ဒၲ စဴမၤရူၤ အၤ အိၤ နၲုၤ, ရဴ ဖၳ သီး နဴးအၴၤ တၤကှၲုၤတၤဘဲး နၲုၤ, နဴးအၴၤ လၤဟူး သီး နှၴကျဴ ကြှံၤကြှဴး ယၴးနၲုၤ ဒၲ သီး လှၴမှၴၤ တှဲၤစဴတှဲၤတှၴၤ အၤညၴး နီ꤮။
\v 14 သီး အိၤထွှိးပြှဲၤ ဒၲ တှဲၤသိူတှဲၤသူၤ အၤလှဲး မှ ပှးတိၤဟဴ, သီး အိၤထွှိးပြှဲၤ ဟဴ ဒၲ စဴမၤရူၤ အၤဘွီအၤတၤရၴူး အၤလှဲး ဟဴ။ ဖၳနၲုၤရဴ တှဲၤသံ ယၴးနၲုၤ အၤ ထွှိး ပှး သီးဘူၤစဲၤ မှပှးတိၤဟဴ။
\s1 တှဲၤစဴတှဲၤတှၴၤ အၤစှံ တၤဟၴၤ
\p
\v 15 ဖၳနၲုၤရဴ ပှဲၤ ကီၤ အိၤပှး ဒၲ တှဲၤသိူတှဲၤသူၤ အၤလှဲး တိၤ ဟဴ, ပှဲၤ အိၤဟဴ ဒၲ တှဲၤဘွီတှဲၤတၤရၴူး အၤလှဲး ဟဴ ကီၤဟၴရဴ, ခိးညှယၴး ပှဲၤ မှၴၤတှဲၤသံ မၤ အၤနှီ ပြဲ ကိး? ဖၳနၲုၤ မှတိၤ။
\v 16 သီး သဲညၴးနဴတိၤ ဟဲး? ဘီ သီး ဒၴူလှူၤ ဟဴ သီးနှၴ ဒၲ ကၤယး တၲၤပြှဲၤပြှဲၤ အၤ တၤခၳၤကၳး ရဴ သီး ကှံ ထွှိး ဟဴ လၳးစှံ အၤခဲးနၲုၤ, သီး နှီဒး အၳးရှၲုၤ အၤငှိ မၤ အၤ နှီပှးတိၤ ဟဴ။ သီး ဘဲၤ နှီဒး ပြဲတံ အၤငှိ ပြဲ, ဗးဟၴတိၤ? ဖၳနၲုၤရဴ ဘီ သီး ထွှိး တှဲၤသံ အၤစှံ အၤခဲးနၲုၤ, အၤ ကှံ သၳးစၲုကူး သီး ဒၲ တှဲၤသၴူး ပှး။ မၤနရဴ သီး ကီၤ နှီဒး စဴမၤရူၤ အၤငှိ ဟၴရဴ အၤ ကှံ နဴးအိၤထွှိးပြှဲၤ သီး ဒၲ သီး ကှံ မှၴၤတိး လၳး သဲပျဴၤ ပှး။
\v 17 ဗး ဟၴဘွီဟၴတၤရၴူး စဴမၤရူၤ, မှၴၤတၴးဟၴရဴ, ဒၲ နၲုၤခဲး သီး ထွှိးနဴ ထၲုးဟဴ တှဲၤသံ အၤစှံ တၲၤဖှၲု တၤဒၲၤရဴ ခိးညှယၴး သီး နှီဒး လှဴးသၳၤလှဴးသဲ ဟဴ စဴမၤရူၤ အၤ တှဲၤအီၤသိူ အၤသဲး ဒၲ သီး နှီဘဲၤ ယၴးနၲုၤတၤဟၴၤ ဟဴ။
\v 18 စဴမၤရူၤ အီၤလၴူး ပျွိးထၴၤစၲုကူး ဟဴ သီး န တှဲၤသံတှဲၤအိၤရၤ အၤစှံ ယၴးနၲုၤ ဟဴ။ ခိးညှယၴး သီး ထွှိးဟဴ တှဲၤစဴတှဲၤတှၴၤ အၤစှံဟဴ။
\p
\v 19 ဗး ဟၴဘဲၤ ပှၴ သီး န မှဴဟၴမှဴလီး အၤ တှဲၤဟၴဘဲၤ တၤဟၴၤ, မှၴၤတၴးဟၴရဴ သီး မၤ ပြှဲၤလှၳၤ ဟၴၤခၳၤဖၳ ရဴ, သီး သဲညၴးပျိးဇၳး ကှၲုးအၳး စဴမၤရူၤ အၤ တှဲၤတၤဟၴၤ တိၤ အၤခၳၤအၤခၴူး, ဗး ဟၴဘဲၤ ပှၴ သီး ဖၳနၲုၤ ပြဲ။ ဒၲ နၲုၤခဲး မၤ သီး နဴးထွှိး သီး နှၴကျဴ အၤကြှံၤအၤကြှဴး ယၴးတၤဟၴၤ န သီးဘူၤစဲၤ ဒၲ အၤ မၳးမှူရီၤစှူ နၲုၤတၤဟၴၤ အၤစှံ, သီး နဴးမှၴၤ အဲၤသီး န တှဲၤပၤတပၤတၲး မၳးမှူရီၤစှူ တၤဟၴၤ ရဴ သီး မှၴၤသံမှၴၤပျ လှဴး စဴမၤရူၤ အၤ တှဲၤသိူတှဲၤသူၤ ပွှိးတၲၤစၲၤ။ ဖၳနၲုၤရဴ ခိးညှယၴး သီး နှၴကျဴ ကြှံၤကြှဴး ယၴးတၤဟၴၤနၲုၤ နဴးထွှိး ကၴၤ အဲၤ န ဘူၤစဲၤ ဒၲ အၤရူ ယၴးတၲၤပြှဲၤ အၤစှံ ယၴးနၲုၤ နီ꤮။ သူဖၳ သီး ကှံ ထွှိးထူၤ ကၤယးစးဆဲး အၤညၴးနၲုၤရဴ, နဴးထွှိးထူၤ မဴး သီး နှၴကျဴ ကြှံၤကြှဴး ယၴးတၤဟၴၤ န တှဲၤစဴတှဲၤတှၴၤ ယၴး အၤစှံ ယၴးနၲုၤ နီ꤮။
\v 20 ဘီ သီး ထွှိး တှဲၤသံတှဲၤအိၤရၤ အၤစှံ အၤခဲးနၲုၤ, တှဲၤစဴတှဲၤတှၴၤ အၤဘူၤစဲၤ ပၲ နှီဒၴူ ကှၲုး သီး တိၤ။
\v 21 ဘီနၲုၤခဲး နှဲၤ နှီဘဲၤ ကှၲုးအၳး တှဲၤတွှိတှဲၤရူ တၲၤစၲၤ꤮ တိၤ။ ဒၲ နှဲၤ မှၴၤ ဖၳနၲုၤ အၤခၳၤအၤခၴူး, ခိးညှရဴ သီး တၤနှၴၤ သဲတၤရှဲး နှီဒၴူ ဟဴ သီးနှၴ ဟဴ။ တှဲၤမှၴၤ ဖၳနၲုၤတၤဟၴၤ မၤ အၤ သၳးစၲု အၳး ဒၲ တှဲၤသၴူး တၤစှၳပြှဲၤ အၤခးလှၴ ပြဲ။
\v 22 မၤနရဴ ခိးညှယၴး စဴမၤရူၤ အီၤလၴူး ပျွိးထၴၤစၲုကူး ဟဴ သီး ဒၲ တှဲၤသံတှဲၤအိၤရၤ အၤစှံ ဟဴ။ ရဴ သီး ထွှိးဟဴ စဴမၤရူၤ အၤစှံ ဒၲ အၤသဲး တၤဟၴၤ ဟဴ။ ဒၲ သီး ထွှိးဟဴ ဖၳယၴး အၤခၳၤအၤခၴူး, အၤ နှီဘွီနှီတၤရၴူး ဒၲ သီးညၴး မၤ မှဟဴ အၤ သၳးစၲု သီး ဒၲ တှဲၤအိၤထွှိးပြှဲၤ စးဆဲး အၤ ကျူဒဲးကၳး ယၴးနၲုၤ ဟဴ။ ရဴ ဒၲ ပှဲၤ အိၤထွှိးပြှဲၤ စးဆဲး ဟဴ အၤခၳၤအၤခၴူး, အၤ နှီဘွီ ဟဴ ဒၲ သီးညၴး မၤ မှဟဴ သီး နှီဘဲၤ သဲထွှိးပြှဲၤ တၤစှၳပြှဲၤ ယၴးနၲုၤ ဟဴ။
\v 23 မှၴၤတၴးဟၴရဴ, တှဲၤသံ အၤခွိအၤကဲၤ မၤ တှဲၤသၴူး။ မၤနရဴ တှဲၤဘွီတှဲၤတၤရၴူး အၤဆၴူးဇှၳ ဒၲ စဴမၤရူၤ ဒၴူတှးကြး ပှဲၤ ယၴးနၲုၤမၤ မှဟဴ သဲထွှိးပြှဲၤ တၤစှၳပြှဲၤ ဒၲ ပှဲၤ ဘူၤစဲၤ ယၴၤဆၳူခြီ အၤကၳး ယၴးနၲုၤဟဴ။
\c 7
\s1 တှဲၤခိးမှဲးခိးမှၤ အၤလှၴမူဘံး
\p
\v 1 ပှၲုဗှူ သီး꤮, လှဴး꤮ သီး ယၴးတၤဟၴၤနၲုၤ သီး ယိး သဲညၴး ထၲုးလှဴးဟဴ တှဲၤသိူတှဲၤသူၤ အၤခၳၤအၤခၴူး, တှဲၤ ဒၲ ဗး ကှံရှၴ ဟၴ ပှၴ သီး ယၴးတၤဟၴၤနၲုၤ, သီး သဲညၴး တှးတှၴၤ ထၲုး လှဴးဒံၤဟဴ။ ကၤယး တၲၤပြှဲၤ ကီၤ သၴူး ဟီတိၤ နၲုၤ, တှဲၤသိူတှဲၤသူၤ တၤဟၴၤ ပၲ တၤဒံၤ နှီဒၴူ ပး လၳး ပြဲ။
\v 2 ဟၴကှၲုရၴ ဘၴူၤဟဴ, ပြှဲၤမဴၤ ဒၲ အၤ ခိးမှဲး ထၲုးဟဴ တၲၤပြှဲၤနၲုၤ, တှဲၤသိူတှဲၤသူၤ ပှံမၤ နှီဒၴူလၳး န, အၤဗှဲၤ ကီၤ သၴူး ဟီတိၤ နၲုၤ အၤ ဘဲၤ အိၤကူးနှီ အၤဗှဲၤ တိၤ။ မၤနရဴ ကီၤ အၤဗှဲၤ သၴူးထၲုးဟဴ ဟၴရဴ အၤ ဆီးပျဲကူးဟဴ န တှဲၤခိးမှဲး အၤ တှဲၤသိူတှဲၤသူၤ ယၴး ဟဴ။
\v 3 ဖၳနၲုၤရဴ, ဘီ အၤဗှဲၤ အိၤထွှိးပြှဲၤ ပှး အၤခဲးနၲုၤ, အၤ ကီၤ စၲု ခိးမှဲးခိ န ပြှဲၤခၳး ဒၲ အၤရှၲုၤ တၲၤပြှဲၤ ဟၴရဴ အၳး ကှံ ဟၴ လၳး န ပြှဲၤမဴၤ ဒၲ အၤ စၲုသံ ပြှဲၤခၳး။ မၤနရဴ, ကီၤ အၤဗှဲၤ သၴူးထၲုးဟဴ ရဴ အၤ ဆီးပျဲကူး ဟဴ န တှဲၤခိးမှဲး အၤ တှဲၤသိူတှဲၤသူၤ ယၴးနၲုၤ ဟဴ။ အၤ ကီၤ စၲုဖၴူ တၤပျၴၤ စဴ အၤဗှဲၤ တၲၤပြှဲၤ ဘဲၤဘဲၤ, အၳး ဟၴ ပှး လၳး ဖၳနၲုၤတိၤ ဟဴ။
\p
\v 4 ဖၳနၲုၤရဴ, ဗး ပှၲုဗှူ သီး꤮, ဘီ ခြီ သၴူး ဒၲ တိးလူးဟီၤထံၤလှိၤ အၤခဲးနၲုၤ, အၤ သူဟဴ န သီး သၴူး တှၲကှၲုးဟဴ န လၳး ဟဴ အၤခၳၤအၤခၴူး, သီး အိၤပှး ဒၲ တှဲၤသိူတှဲၤသူၤ အၤ တှဲၤပၲတှဲၤသၳး အၤလှဲး တိၤ ဟဴ။ ခိးညှယၴး သီး ထွှိးထူၤဟဴ တၲၤစၲၤ꤮ တၲုး န အဲၤ ဒၲ စဴမၤရူၤ မှၴၤထွှိးပြှဲၤ ကှၤခၴူး လၳး ဒၲ တှဲၤသၴူး ယၴးနၲုၤ တၲၤပြှဲၤ ဟဴ။ ဒၲ တှဲၤမှၴၤထွှိးထူၤ ဟဴ ဖၳယၴး အၤခၳၤအၤခၴူး, သီး ကှံ သဲၤထူၤဖိးထူၤ လၤဟူး တှဲၤ ဒၲ အၤရူ တၤဟၴၤ ရဴ အၤ ထွှိးဘွီ ထွှိးတၤရၴူး ပှၴ ဒၲ စဴမၤရူၤ အၤညၴး။
\v 5 မှၴၤတၴးဟၴနၲုၤရဴ ပှဲၤ ယိး သဲညၴးဟူး တှဲၤသိူတှဲၤသူၤ ဟၴ ပှဲၤ အၤခၳၤအၤခၴူး, ဘီ ပှဲၤ အိၤထွှိးပြှဲၤ ဖၳ ပြှဲၤလှၳၤ ကၤယး အၤ သွီၤထၴူးဖဇၴူၤ အၤ တှဲၤသဲဇှံသဲလှဴး အၤခဲးနၲုၤ, ပှဲၤ တှဲၤသဲဇှံသဲလှဴး မၳးမှူရီၤစှူ တၤဟၴၤ အိၤအဲဟူး န အိၤအဲဟူး။ ရဴ တှဲၤ ယၴးတၤဟၴၤနၲုၤ, အၤ သၳးစၲု ပှဲၤ ဒၲ ငၤရၤကၳး တၤစှၳပြှဲၤ ပြဲ။
\v 6 မၤနရဴ ခိးညှ ယၴးနၲုၤ, စဴမၤရူၤ မှၴၤဆီးပျဲ ဟဴ ပှဲၤ န တှဲၤသိူတှဲၤသူၤ ဟဴ, မှၴၤတၴးဟၴရဴ ပှဲၤ ယိး သၴူး တှၲဟဴန ခြီ အၤခၳၤအၤခၴူး, တှဲၤသိူတှဲၤသူၤ ယၴး စဴးကျှဴၤမၤ သူကှၲုး ပှဲၤ ဖၳ ဒၲ နၲုၤခဲးနၲုၤ အၤ နှီပှးတိၤ ဟဴ။ စဴမၤရူၤ မှၴၤဆီးပျဲကှၤ ဟဴ ပှဲၤ န တှဲၤသိူတှဲၤသူၤ ယၴး, ရဴ သဲစးဆဲး ဘူၤစဲၤ မှၴၤစွှိဟဴ ပှဲၤ န ကျူ အၤသဲး ယၴးတၲၤဘိး ဟဴ အၤခၳၤအၤခၴူး, ပှဲၤ မှၴၤဟဴ အၤတှဲၤမှၴၤ ယၴးဟဴ။ ပှဲၤ မှၴၤ စဴမၤရူၤ အၤ တှဲၤဖၴူတှဲၤမှၴၤ န ဒၲ ပှဲၤ နှီဒး ကြွိးမှၴၤကှၲုး တှဲၤသိူတှဲၤသူၤ အၤကျူ လှၴူၤ ယၴးတၲၤဘိး အၤခၳၤအၤခၴူး နၲုၤ မှ ပှးတိၤဟဴ။
\s1 တှဲၤသိူတှဲၤသူၤ န တှဲၤသံတှဲၤအိၤရၤ
\p
\v 7 မှၴၤဖၳနၲုၤရဴ ပှဲၤ ကှံ ဟၴ ဖၳတၴး? တှဲၤသိူတှဲၤသူၤ မၤ အၤသံ ပြဲ ပှဲၤ ကှံ ဟၴ ဖၳနၲုၤ ဟဲး? ပှဲၤ ဟၴ ဖၳနၲုၤမၤ အၤ တိးတိၤ။ နှဲၤ မှၴၤ ဖၳနၲုၤမၤ အၤသံ တှဲၤသိူတှဲၤသူၤ ကီၤ ဇှၳးလှၲုး တိၤ ဟၴနၲုၤ, တှဲၤ ဒၲ ဗး မှၴၤသံ ထၲုးဟဴ ကြူ꤮ အီးတၴးနၲုၤ ဗး သဲညၴး ကှၤခၴူး နှီဒၴူ လၤကိးတိၤ။ ဟၴကှၲုရၴ, “သဲဇှံသဲလှဴး တဲး အၳး တှဲၤ တဲးမှၴ နီ,”\f + \fr 7:7 \ft ထၴၤကှၤ ၂၀:၁၇, ဒၲၤညး ၅:၂၁\f* ကီၤ တှဲၤသိူတှဲၤသူၤ ရးလှၲုး ဖၳယၴး တိၤ ဟၴရဴ, သဲဇှံသဲလှဴး အၳးတှဲၤ နၲုၤမၤ အၤ ထွှိး တှဲၤသံ ဟဴ နၲုၤ, ဗး သဲညၴး တိၤ။
\v 8 မၤနရဴ ဗး ယိး ထွှိး ပြှဲၤအိၤရၤဖၳ အၤခၳၤအၤခၴူး, တှဲၤသိူတှဲၤသူၤ ဟၴ ဗး န သဲဇှံသဲလှဴး တဲး အၳးတှဲၤ တဲးမှၴ အၤ ဟၴရဴ, ဗး လၴ သဲဇှံသဲလှဴး ဆိူၤဆိူၤ။ မှၴၤဖၳနၲုၤရဴ တှဲၤသိူတှဲၤသူၤ ကီၤ အိၤတိၤ ဟၴနၲုၤ, တှဲၤသံ ယၴးနၲုၤ အၤ တၤရၴူးဆိူၤဆဴး အိၤ တိၤ, အၤ သၴူး ပြဲ။
\v 9 ဒၲ အၤရှၴခဲး နၲုၤ, ဗး သဲညၴး စဴမၤရူၤ အၤ တှဲၤသိူတှဲၤသူၤ တိၤ အၤခၳၤအၤခၴူး, ဗး အိၤထွှိးပြှဲၤ တိး ပြဲ စဴမၤရူၤ အၤသဲပျဴၤ ပြဲ, ဗး တၤနှၴၤ သဲပျဴၤမီး နှီဒၴူ ဖၳနၲုၤ။ မၤနရဴ ဘီ တှဲၤမၴၤကူးငှိ ဟူးတှၲုဟဴ အၤခဲးနၲုၤ, တှဲၤသံ အၤကျူ ဟူးနှၲုးဟဴ ဒၲ ဗး တှဲၤအိၤထွှိးပြှဲၤ အၤကၳး ဟဴ ရဴ ဗး သၴူးကူး ဟဴ ဒၲသၳၤဒၲသဲ တၲၤကၴူး ဟဴ။
\v 10 ဗး မူထၴူၤ န စဴမၤရူၤ ဒၴူတှး တှဲၤမၴၤကူးငှိ ယၴးတၤဟၴၤနၲုၤ, အၤ တိးဘဲၤ သၳးစၲု ပှဲၤ ဒၲ တှဲၤထွှိးပြှဲၤ တၤစှၳပြှဲၤ အၤကျူ တၤဒၲၤရဴ တၤဒံၤ꤮ တၤဒံၤ နၲုၤ အၤလှၴဒး သၳးစၲု ဗး ဒၲ တှဲၤသၴူး ပြဲ။
\p
\v 11 မှၴၤတၴးဟၴရဴ, တှဲၤသံ မူထၴူၤနှီ အၤ ခးလှၴရူ ဒၲ အၤ ကှံ တၤတၴၤ ထူၤနှီ တှဲၤမၴၤကူးငှိယၴး အၤခၳၤအၤခၴူး, အၤ အီၤလိၤလၤဟိး ပြဲ ဗး, ထၲုးရဴ အၤ နဴးအၴၤ တှဲၤမၴၤကူးငှိယၴး ရဴ အၤ မှၴၤသၴူးကူး ဗး ပြဲ။
\v 12 ဖၳနၲုၤရဴ, တှဲၤသိူတှဲၤသူၤ မၤ အၤစးအၤဆဲး။ ရဴ တှဲၤမၴၤကူးငှိယၴး တၤဟၴၤ နၲုၤမၤ အၤစးအၤဆဲး, အၤစဴအၤတှၴၤ ရဴ အၤတိးအၤဘဲၤ ပြဲ။
\s1 တှဲၤဆတှဲၤပှး အိၤ ဒၲ ပှဲၤကၳး
\p
\v 13 ကီၤဟၴဖၳနၲုၤရဴ, တှဲၤ အၤတွှိအၤရူ ယၴးနၲုၤမၤ အၤ မှၴၤ သၴူးကူး ဗး ဟဲး? အၤ မှၴၤသၴူးကူး ဗး မှတိၤ။ အၤ မှၴၤသၴူးကူး ဗး ယၴးနၲုၤမၤ တှဲၤသံတှဲၤအိၤရၤ ပြဲ။ အၤ နဴးအၴၤ စဴမၤရူၤ အၤ တှဲၤသိူတှဲၤသူၤ ဒၲ အၤရူ ယၴး ရဴ အၤ အီၤလိၤ မှၴၤသၴူးကူး ဗး ပြဲ။ မှၴၤတၴးဟၴရဴ သူဖၳ ဗး ကှံ သဲညၴး တှးတှၴၤ န တှဲၤ ဒၲ ဗး မှၴၤထၲုးဟဴ နၲုၤတၤဟၴၤ မၤ အၤ သံဟဴ နၲုၤရဴ, စဴမၤရူၤ ဒၴူတှး တှဲၤသိူတှဲၤသူၤ ပြဲ။ ဖၳနၲုၤရဴ ဒၲ တှဲၤမၴၤကူးငှိ ယၴး အၤခၳၤအၤခၴူးရဴ, ဗး ကှံ မူထၴူၤဟူး န တှဲၤသံယၴး အၤ မၳးမှူရီၤစှူ နူၤစဴ။
\p
\v 14 ပှဲၤ သဲညၴး န စဴမၤရူၤ အၤ သဲစးဆဲး ဒၴူတှး ပှဲၤ တှဲၤသိူတှဲၤသူၤ ယၴးတၤဟၴၤ တၤဒၲၤရဴ ဗး မၤ ပြှဲၤလှၳၤ ဟၴၤခၳၤဖၳ ဒၲ အၤ သၴူးစှူ တၲၤပြှဲၤ ပြဲ။ ဗး မၤ အၤသူန စှံ ဒၲ အၳး အီၤဆဲး စၲုကူး လၳး န အၤ ကှံ စၲုထွှိး ပှၴ တှဲၤသံတှဲၤအိၤရၤ ဘူၤစဲၤ ယၴးတၲၤပြှဲၤ အၤစှံ ပြဲ။
\v 15 မၤမှၴၤတၴး ရဴ ဗး စၲု မှၴၤတှၲု တှဲၤသံ ဖၳယၴးနၲုၤ, ဗး သဲညၴး နှီဒၴူ ဗးနှၴ တိၤ။ မှၴၤတၴးဟၴရဴ ဗး မှၴၤ ဖၳ ဗး သဲဇှံ မှၴၤနၲုၤ မှတိၤ။ တှဲၤ ဒၲ ဗး သဲဇှံ မှၴၤ တၤကီၤ꤮ တိၤ တၤဟၴၤနၲုၤ ဗး စၲုမှၴၤ တှၲုတှၲု။
\v 16 တှဲၤ ဒၲ ဗး သဲဇှံ မှၴၤတိၤ တၤဟၴၤ ရဴ ဗး စၲုမှၴၤတှၲု နၲုၤမၤ အၤ ဒၴူလှၲုးဟဴ န တှဲၤသိူတှဲၤသူၤ ယၴးနၲုၤ, အၤရူ ပြဲ ဗး သဲပျဴၤတိးကှၲုး ဖၳနၲုၤ ဟဴ။
\v 17 ဖၳနၲုၤရဴ, ကီၤဟၴလၤကိးမၤ ပြှဲၤ ဒၲ အၤ မှၴၤ တှဲၤယၴး တၲၤပြှဲၤ နၲုၤမၤ ဗး မှတိၤ။ နၲုၤမၤ တှဲၤသံ ဒၲ အၤ အိၤ ဒၲ ဗးကၳး ယၴးနၲုၤ တၲၤပြှဲၤ မှၴၤ ပြဲ။
\v 18 ဒၲ ဗးဖဗးဇၴူၤ အၤ တှဲၤသဲဇှံသဲလှဴး အၤကၳးနၲုၤ, ဗး သဲညၴး န တှဲၤရူ အိၤ တၲၤစၲၤ꤮ တိၤ, မှၴၤတၴးဟၴရဴ ဗး သဲဇှံ မှၴၤတှဲၤရူ တၤဒၲၤရဴ ဗး မှၴၤဘဲတိၤ။
\v 19 တှဲၤရူ ဒၲ ဗး သဲဇှံ မှၴၤ အဲၤနၲုၤ, ဗး မှၴၤ အဲၤ တိၤ, ဗး စၲု မှၴၤ တၤခတှၲု ဒၲ တှဲၤမၳးမှူရီၤစှူ ဒၲ ဗး သဲဇှံ မှၴၤ အဲၤ တိၤ တၤဟၴၤ။
\v 20 ကီၤ ဗး မှၴၤ ဖၳ ဗး သဲဇှံ မှၴၤနၲုၤ တိၤ ဟၴနၲုၤမၤ, အၤ မှၴၤ နၲုၤတၲၤပြှဲၤ မၤ ဗး မှလၤကိး မှတိၤ။ နၲုၤမၤ တှဲၤသံ ဒၲ အၤ အိၤ ဒၲ ဗးကၳး နၲုၤတၲၤပြှဲၤ မှၴၤ ပြဲ။
\p
\v 21 ဖၳနၲုၤရဴ ဗး မူထၴူၤ န တှဲၤသံ ဒၲ ပြှဲၤလှၳၤကၤယး လှၴကျိးမှၴၤ ပၤနှၲု နှီဒၴူ ယၴးနၲုၤ အၤ မှၴၤ ဒၲ ဗးကၳး။ ဘီ ဗး သဲဇှံ မှၴၤတှဲၤရူ အၤခဲးနၲုၤ, ဗး မူထၴူၤ ဆၲုးဆံ စဴ တှဲၤမၳးမှူ အိၤ ဒၲ ဗးကၳး စဴ။
\v 22 ဒၲ ဗး သဲပျဴၤကၳး နၲုၤ ဗး မှိၤ နူၤစဴ စဴမၤရူၤ အၤ တှဲၤသိူတှဲၤသူၤ စဴ။
\v 23 မၤနရဴ ဗး မူထၴူၤ လှၴကျိး မှၴၤပၤနှၲု တှဲၤသံ ဒၲ အၤရှၲုၤ တၲၤစၲၤ ဒၲ အၤ နဴးမှၴၤ ဗး နှၴကျဴ အၤကြှံၤအၤကြှဴး ယၴးတၤဟၴၤ န တှဲၤမၳးမှူရီၤစှူ တၤဟၴၤ။ လှၴကျိး မှၴၤပၤနှၲု တှဲၤသံ ယၴးနၲုၤ အၤဆအၤပှး န ဗး သဲပျဴၤ ဒၲ အၤ သဲဇှံမှၴၤ တှဲၤရူ ယၴးနၲုၤ။ တှဲၤသံ အၤလှၴကျိး မှၴၤပၤနှၲု ယၴးနၲုၤ, အၤ ဆပၴကူး လၳး ရဴ အၤ နဴးထွှိးကူး ဗး န တှဲၤသံ ဒၲ အၤလှၴကျိး မှၴၤပၤနှၲု ယၴးနၲုၤ အၤစှံ ဟဴ။ ရဴ တှဲၤသံ ဒၲ အၤလှၴကျိး မှၴၤပၤနှၲု ဒၴူ ယၴးနၲုၤ အၤ အိၤ ဒၲ ဗး နှၴကျဴ ကြှံၤကြှဴး တၤဟၴၤ အၤကၳး။
\v 24 အၲ꤮ ဘှၲုယှၲု! ဗး စၲု ထွှိး တှဲၤသံ အၤစှံ ဖၳယၴး ရဴ အၤစှၴူး နူၤစဴ ဗး။ တှဲၤသံ ဒၲ အၤ အိၤ ဒၲ ဗးကၳးယၴး ရဴ အၤ သၳးစၲု ဗး ဒၲ တှဲၤသၴူး ယၴးနၲုၤ, အၳးပၴး တၲၤပြှဲၤ ကှံ မှၴၤဆီးပျဲကှၤ ဘဲ ပှၴ ဗး ပၴး?
\v 25 ဗး ဟၴဘွီဟၴတၤရၴူး စဴမၤရူၤ, မှၴၤတၴးဟၴရဴ ဒၲ ပှဲၤ ဘူၤစဲၤ ယၴၤဆၳူခြီ အၤခၳၤအၤခၴူးရဴ, အၤ မှၴၤဆီးပျဲကှၤ ဟဴ ဗး ဟဴ။
\p ဖၳနၲုၤရဴ တှဲၤမှၴၤထွှိးထူၤ အၤနှၴ န ဗး မၤ ဖၳတၴးဟၴရဴ ဗး သဲပျဴၤ ယၴးနၲုၤ, အၤ သဲဇှံ မှၴၤ ဆၲုးဆံ ပြဲ စဴမၤရူၤ အၤ တှဲၤသိူတှဲၤသူၤ တၤဒၲၤရဴ ဗးဖဗးဇၴူၤ အၤ တှဲၤသဲဇှံသဲလှဴး ယၴးနၲုၤ အၤ မှၴၤ ဆၲုးဆံပြဲ တှဲၤ ဒၲ အၤလှၴကျိး မှၴၤပၤနှၲု တှဲၤသံ ယၴးနၲုၤတၤဟၴၤ ပြဲ။
\c 8
\s1 တှဲၤအိၤထွှိးပြှဲၤ ဒၲ သဲစးဆဲး ဘူၤစဲၤ အၤကၳး
\p
\v 1 ဖၳနၲုၤရဴ ခိးညှယၴး, ကၤယး ဒၲ အၤ ထွှိးထူၤဟဴ တၲၤစၲၤ꤮ တၲုး န ယၴၤဆၳူခြီ တၤဟၴၤနၲုၤ, စဴမၤရူၤ စီၤရူၤ ပှး လၳး တၤခူ꤮ တိၤ ဟဴ။\f + \fr 8:1 \ft လီၤစးဆဲး အၤလှၴူၤကၳး ဟၴ ပှိ န, “ကၤယး ဒၲ အၤ အိၤထွှိးပြှဲၤ တိး ဖၳ သဲစးဆဲး ဘူၤစဲၤ အၤ တှဲၤသဲဇှံ ရဴ အၤ အိၤထွှိးပြှဲၤ ဖၳ ဖဇၴူၤ အၤ တှဲၤသဲဇှံသဲလှဴး မၳးမှူ နၲုၤ မှတိၤ တၤဟၴၤ”\f*
\v 2 မှၴတၴးဟၴရဴ ဒၲ ပှဲၤ ထွှိးထူၤ ဟဴ လၳး တၲၤစၲၤ꤮ တၲုး န ယၴၤဆၳူခြီ ဟဴ အၤခၳၤအၤခၴူး, စဴမၤရူၤ အၤ သဲစးဆဲး မှၴၤပှၴဟဴ ပှဲၤကျူ ဒၲ အၤသဲး တၲၤဘိး ဟဴ။ ထၲုးရဴ အၤ မှၴၤဆီးပျဲကှၤ ဟဴ ဗး န တှဲၤသံ အၤလှၴကျိး မှၴၤပၤနှၲု ဒၲ အၤ သၳးစၲုဟဴ ဗး ဒၲ တှဲၤသၴူး ဒၲသၳၤဒၲသဲ ယၴး အၤကၳး နၲုၤဟဴ။
\v 3 ဒၲ မၤအီးတၴး အၤခၳၤအၤခၴူး ဟၴရဴ, သူဖၳ ပှဲၤ ကှံ အိၤကှၲုကူး ဒၲ ပှဲၤ မှၴၤ တှဲၤသံ ယၴး အၤညၴးနၲုၤ, ပှဲၤ နှီဒး ကြွိးမှၴၤကှၲုး စဴ တှဲၤသိူတှဲၤသူၤ ယၴး အၤခၴူး စဴ ရဴ, အၤ တၤရၴူးဆိူၤဆဴး ဒၲ အၤ ကှံ မှၴၤစွှိ ပှၴ ပှဲၤနၲုၤ အၤအိၤတိၤ, မှၴၤတၴးဟၴရဴ အၤဟဲးအၤရၴၤ ဒၲ အၤ ကှံ မှၴၤပၴကူး ဖဇၴူၤ အၤ တှဲၤသဲဇှံသဲလှဴး ယၴးနၲုၤ အၤအိၤတိၤ။ ဖၳနၲုၤရဴ စဴမၤရူၤ မှၴၤ န အၤနှၴ, အၤ နဴးဟူးလှူၤ အၤ ဖၳပြှဲၤခၳး ရဴ အၤ ဟူးလှူၤ ကျွိၤအၤနှၴ ဖၳ ဟၴၤခၳၤဖၳ သူန ပှဲၤ ဒၲ အၤ မှၴၤ တှဲၤသံ ယၴးတၤဟၴၤ။ မၤနရဴ တှဲၤသံ အၤလှၴကျိး မှၴၤပၤနှၲု ယၴး ပၲစှူ လၳး တိၤ။ အၤ ဟူး ခူပှၴ ပှဲၤ တှဲၤသံတှဲၤအိၤရၤ, ရဴ အၤ မှၴၤပၴူကူး ဟဴ တှဲၤသံ အၤ တှဲၤပၲတၤရီ ပှဲၤ ယၴးတၤဟၴၤ ဟဴ။\f + \fr 8:3 \ft လီၤ ဒၲ အၳး ရး ရှၴလၲ အၤခးဆၴူ မၳ꤮ နၳၤခဲး တၤဟၴၤနၲုၤ, အၳး ဆၳၤနှၲုးလၲ ပှိ န, “ကၤယး ဒၲ အၤ အိၤထွှိးပြှဲၤတိး ဖၳ သဲစးဆဲး ဘူၤစဲၤ ရဴ အၤ အိၤထွှိးပြှဲၤ ဖၳ ဖဇၴူၤ အၤ တှဲၤသဲဇှံသဲလှဴး မှတိၤ တၤဟၴၤနၲုၤ, စဴမၤရူၤ စီၤရူၤပး လၳး တိၤ။”\f*
\v 4 သူဖၳ ပှဲၤ ကှံ မှၴၤလၲမှၴၤဘး ပှၴလှဴး တှဲၤသိူတှဲၤသူၤ အၤတှဲၤကွီး တၤဟၴၤနၲုၤ, စဴမၤရူၤ မှၴၤပှၴထၲုးဟဴ ဒၲ ပှဲၤညၴး ဟဴ။ ပှဲၤ ဒၲ အၤ နှီဒး ကြွိးမှၴၤ ကှၲုး ပှး နှၴကျဴဖဇၴူၤ အၤ တှဲၤသဲဇှံသဲလှဴး တိၤ ယၴးတၤဟၴၤ, ရဴ ပှဲၤ မှၴၤ ဖၳ သဲစးဆဲး ဘူၤစဲၤ ဇှၳးကျူဇှၳးကျိး ပှဲၤ ယၴးတၤဟၴၤ အၤညၴးနၲုၤ, စဴမၤရူၤ မှၴၤ ပှၴထၲုး လှဴးဟဴ ပှဲၤ ဟဴ။
\p
\v 5 ကၤယး ဒၲ အၤ အိၤထွှိးပြှဲၤ ဖၳ နှၴကျဴဖဇၴူၤ အၤ တှဲၤသဲဇှံ မၳးမှူ တၤဟၴၤနၲုၤ, အၤ တၤနှၴၤ ဆၲုးဆံ ပြဲ တှဲၤသဲဇှံသဲလှဴး ဒၲ အၤ မၳးမှူ တၤဟၴၤ ပြဲ။ မၤနရဴ ကၤယး ဒၲ အၤ အိၤထွှိးပြှဲၤ ဖၳ သဲစးဆဲး ဘူၤစဲၤ ဇှၳးကျူဇှၳးကျိး လၳး တၤဟၴၤနၲုၤ, အၤ တၤနှၴၤ ဆၲုးဆံပြဲ ဖၳ သဲစးဆဲး ဘူၤစဲၤ အၤ တှဲၤသဲဇှံ နၲုၤတၤဟၴၤ ပြဲ။
\v 6 ကၤယး ဒၲ အၤ တၤနှၴၤ ဆၲုးဆံပြဲ နှၴကျဴဖဇၴူၤ အၤ တှဲၤသဲဇှံသဲလှဴး မၳးမှူ တၤဟၴၤနၲုၤ, အၤ အိၤထွှိးပြှဲၤ တှၲနှီကှၲုး ပှး န စဴမၤရူၤ တၤစှၳပြှဲၤ တိၤ ဟဴ။ မၤနရဴ ကၤယး ဒၲ သဲစးဆဲး ဘူၤစဲၤ ပၲနှီ လၳး တှဲၤတၤနှၴၤ တၤဟၴၤနၲုၤ, အၤ ကှံ နှီဘဲၤ တှဲၤမှိၤတှဲၤပှၴး ယၴးတၲၤထံး ပှး, ထၲုးတိၤ အၤ ကှံ အိၤတှၲကှၲုး န စဴမၤရူၤ တၤစှၳပြှဲၤ ပှး။
\v 7 မှၴၤတၴးဟၴရဴ, ကၤယး ဒၲ အၤ တၤနှၴၤ ဆၲုးဆံပြဲ နှၴကျဴဖဇၴူၤ အၤ တှဲၤသဲဇှံ မၳးမှူရီၤစှူ တၤဟၴၤနၲုၤ, အၤ ထွှိးထူၤ ပြှဲၤ ဒၲ အၤ သဲထၴၤ စဴမၤရူၤ။ မှၴၤတၴးဟၴရဴ အၤ စှၳးအၴၤ နဴကှၲုး စဴမၤရူၤ အၤ တှဲၤသိူတှဲၤသူၤ တၤခူ꤮ တိၤ။ အၤ စှၳး꤮ မၤ အၤ စှၳးအၴၤ ဘဲကှၲုး နူး တိၤတိၤ။
\v 8 ကၤယး ဒၲ အၤ နဴးပၲ အၤနှၴ န ဖဇၴူၤ အၤ တှဲၤသဲဇှံသဲလှဴး မၳးမှူ တၤဟၴၤနၲုၤ, အၤ မှၴၤသဲကြှံး ဘဲကှၲုး စဴမၤရူၤ တၤခူ꤮ တိၤ။
\p
\v 9 မၤနရဴ, သီးရဴ, ဖဇၴူၤ အၤ တှဲၤသဲဇှံသဲလှဴး မၳးမှူ ပၲနှီကှၲုး သီး တိၤ။ စဴမၤရူၤ အၤ သဲစးဆဲး ကီၤ အိၤထွှိးပြှဲၤ ဒၲ သီးကၳး ဟၴရဴ, အၤ သဲစးဆဲး ဘူၤစဲၤ ယၴးနၲုၤ ကှံ ပၲနှီ သီး ပှး။ အၳးပၴးပၴး꤮ ဘဲၤဘဲၤ, ဒၲ အၤ နှီဘဲၤ ကှၲုးအၳး ခြီ အၤ သဲစးဆဲး တိၤ တၤဟၴၤနၲုၤ အၤ ထွှိး ခြီ အၤတှဲၤ မှတိၤ။
\v 10 မၤနရဴ ခြီ ကီၤ အိၤထွှိးပြှဲၤ ဒၲ သီးကၳး ဟၴရဴ, သီး ဇှိၤ ဒၲ အၤ အိၤ ဒၲ သီးကၳး တၤဟၴၤနၲုၤ အၤ ကှံ ထွှိးပြှဲၤ တၤစှၳပြှဲၤ ပှး, မှၴၤတၴးဟၴရဴ စဴမၤရူၤ ဒူၤစဴဒူၤတှၴၤ ထၲုးဟဴ သီး ဟဴ။ ဒၲ သီး တှဲၤသံ အၤခၳၤအၤခၴူးရဴ သီး နှၴကျဴ ယၴးနၲုၤ, အၤ ကှံ သၴူးကူး ပှး တၤဒၲၤရဴ သီး ကှံ ထွှိးပြှဲၤ တၤစှၳပြှဲၤ ပှး။
\v 11 စဴမၤရူၤ ဒၲ အၤ မှၴၤထွှိးပြှဲၤ ကှၤခၴူး ယၴၤဆၳူခြီ ဒၲ တှဲၤသၴူး ယၴးတၲၤပြှဲၤ အၤ သဲစးဆဲး ဘူၤစဲၤ ကီၤ အိၤထွှိးပြှဲၤ ဒၲ သီးကၳး ဟၴရဴ, သီး နှၴကျဴယၴး အၤ ကှံ သၴူး စဴ ပှး ဘဲၤဘဲၤ, ဒၲ သဲစးဆဲး ဘူၤစဲၤ အိၤထွှိးပြှဲၤ ဒၲ သီးကၳး အၤခၳၤအၤခၴူး, စဴမၤရူၤ ကှံ ဒၴူကှၲုး သီး သဲထွှိးပြှဲၤ ပှး။
\p
\v 12 မှၴၤဖၳနၲုၤရဴ ခိးဘဴသိူ သီး꤮, တှဲၤမှၴၤ လှူၤဘဲၤ ပှဲၤ ဒၲ ပှဲၤ ကှံ အိၤထွှိးပြှဲၤ ဖၳ စဴမၤရူၤ အၤ သဲစးဆဲး ဟၴ ပှဲၤ နၲုၤ။ ပှဲၤ တိးဘဲၤ အိၤထွှိးပြှဲၤ နှီ ပှး ဖၳ သွီၤထၴူးဖဇၴူၤ အၤ တှဲၤသဲဇှံသဲလှဴး မၳးမှူ နၲုၤတိၤဟဴ။
\v 13 မှၴၤတၴးဟၴရဴ, ကီၤ သီး အိၤထွှိးပြှဲၤ ဖၳ သီး ဖဇၴူၤ အၤ တှဲၤသဲဇှံသဲလှဴး မၳးမှူ ဟၴနၲုၤ, သီး ကှံ သၴူးကူး ပှး။ မၤနရဴ ဒၲ စဴမၤရူၤ အၤ သဲစးဆဲး မှၴၤစွှိ ဟဴ သီး ရဴ သီး ကီၤ မှၴၤသၴူးကူး နှၴကျဴဖဇၴူၤ အၤ တှဲၤသဲဇှံသဲလှဴး မၳးမှူရီၤစှူ ယၴးတၤဟၴၤ ဟၴနၲုၤမၤ, သီး ကှံ ထွှိးပြှဲၤ ပှး။
\v 14 မှၴၤတၴးဟၴရဴ, ကၤယး ဒၲ အၤ အိၤထွှိးပြှဲၤ ဖၳ စဴမၤရူၤ အၤ သဲစးဆဲး ဇှၳးကျူဇှၳးကျိး လၳး တၤဟၴၤ နၲုၤမၤ မှဟဴ စဴမၤရူၤ အၤ ဖၳမဴၤဖၳခၳး တၤဟၴၤ ဟဴ။
\v 15 မှၴၤတၴးဟၴရဴ သဲစးဆဲး ဘူၤစဲၤ ဒၲ စဴမၤရူၤ ဒၴူ သီး ယၴးနၲုၤ, အၤ နဴးတၤရှၲုၤ သီး, အၤ နဴးသဲအီၤဆၴး ခၴူးသူ သီး ဖၳ စှံနၲုၤ မှတိၤ။ မှတၲၤခိနၲုၤ, သဲစးဆဲး ဘူၤစဲၤ မှၴၤထွှိးထူၤ ပှၴထၲုးဟဴ သီး န သီး ထွှိးဟဴ စဴမၤရူၤ အၤ ဖၳမဴၤဖၳခၳး အၤခၳၤအၤခၴူး, အၤ ဒူၤ ဟဴ သီး ဖၳ အၤ ဖၳမဴၤဖၳခၳး တၤဟၴၤနၲုၤ ဟဴ။ ဒၲ သဲစးဆဲး ဘူၤစဲၤ အၤခၳၤအၤခၴူးရဴ, ပှဲၤ အဲ စဴမၤရူၤ န, “အၤဘ, ဖဲး” ဖၳ သီးဖဲး ဆၴူးနှၴ တၲၤပြှဲၤ နၲုၤမၤ အၤနှီ ဟဴ။
\v 16 သဲစးဆဲး ဘူၤစဲၤ နှီဒံၤ အၤ ခူလှၲုး, ဟၴဆိၤလှၲုး ရှိတှၲ ပှၴကှၲုးပှိ န ပှဲၤ သဲပျဴၤ ယၴး န ပှဲၤ မၤ စဴမၤရူၤ အၤ ဖၳမဴၤဖၳခၳး တၤဟၴၤ, ဖၳနၲုၤဟဴ။
\v 17 ခိးညှယၴး ပှဲၤ ကီၤ ထွှိး မှဟဴ အၤဖၳအၤလှၴူၤ ရဴ အၤ ကှံ ဒၴူ ပှဲၤ အၤ တှဲၤဆဴးရီၤ အၳၤစဲးတၤဇှဲ ဒၲ အၤ ဒူၤ အိၤဒွိ ပှၴ ပှဲၤ နၲုၤတၤဟၴၤ ပှး။ အၤ ကှံ ဒၴူ တှဲၤဆဴးရီၤ ဒၲ အၤဖၳအၤလှၴူၤ တၤဟၴၤ တိး နှီဘဲၤ နၲုၤတၤဟၴၤ ပှး။ ထၲုးတိၤ အၳၤစဲးတၤဇှဲ ဒၲ အၤ ကျှဴၤမၤ တၤစှၳပြှဲၤ ယၴး ပှဲၤ ကှံ နှီဘဲၤ ပြှိကှၲုး န ခြီ ပှး။ ကီၤ ပှဲၤ ခူစှၴူးခူစှံၤ ရှိတှၲကှၲုး န ခြီ ဟၴရဴ ပှဲၤ ကှံ နှီဘဲၤ ရှိတှၲကှၲုး တှဲၤတၤရၴူးဒၳၤထၳး န အဲၤ ပှး။
\s1 စဴမၤရူၤ ကှံ ဒၴူ ပှဲၤ တှဲၤတၤရၴူးဒၳၤထၳး
\p
\v 18 ဗး သဲညၴး မူထၴူၤ န တှဲၤစှၴူးတှဲၤစှံၤ ဒၲ ပှဲၤ ခူဘဲၤ ခိးညှခဲး ယၴးနၲုၤ, ဗး ကီၤ တၤလၲၤမူ န စဴမၤရူၤ ကှံ မှၴၤလီးမှၴၤတၤခဲး ပှဲၤ ဆၴူ꤮ နိၤပှး တၲၤထံး ဟၴရဴ, ဗး ဒူၤ န တှဲၤတၲၤစၲၤ꤮ တိၤ။
\v 19 လှဴး꤮ စဴမၤရူၤ ဘူလှူၤ သဴၤမှဴဗဲၤဘိး, တှဲၤဖၳတှဲၤလှၴူၤ န ကၤယး ပွှိး꤮ တၲၤပြှဲၤ ယၴးနၲုၤ, အၤ သဲပျဴၤ ဆိူၤ အိၤယိး မူဆံး နူၤစဴ န စဴမၤရူၤ ကှံ ဒၴူလှၲုးထူၤ အၤ ဖၳမဴၤဖၳခၳး တၤဟၴၤ ပှး။
\v 20 လှဴး꤮ စဴမၤရူၤ ဘူလှူၤ တှဲၤ ယၴးတၤဟၴၤနၲုၤ အၤ ဘဲၤ ပၴူကူး လှဴး ပှး။ အဲၤသီး သဲဇှံ တှၲုဒၲ တှဲၤပၴူတှဲၤကူး ဖၳနၲုၤ တိၤ တၤဒၲၤရဴ စဴမၤရူၤ မှၴၤထွှိးလှဴး အဲၤသီး ဖၳ အၤတှဲၤ တၤရီၤတၤရူး အိၤနှၴၤ နၲုၤဟဴ။
\v 21 မၤနရဴ လှဴး တှဲၤဘဲၤဘူ ယၴးတၤဟၴၤနၲုၤ အၤ မူဆံး ပးန, သူဖၳ အၤ ကှံသၴူးကှံသဴး တိၤ နၲုၤ, စဴမၤရူၤ ကှံ မှၴၤဆီးပျဲကှၤ အဲၤသီး ပှး ရဴ အၤ ကှံ ဒၴူ အဲၤသီး တှဲၤပၤလး န တှဲၤတၤရၴူးဒၳၤထၳး ဒၲ အၤသူန အၤဖၳ ယၴးတၤဟၴၤ ပှး။
\p
\v 22 ပှဲၤ သဲညၴး န လှဴး တှဲၤဘဲၤဘူ ယၴးတၤဟၴၤနၲုၤ, အၤ တၤအှၲုးတၤဆဲး နှီဒၴူ လှဴး အၤတှဲၤဆဲး ဒၲ အၤသူန ပြှဲၤမဴၤ ဖၳအိၤ ဟဴဆဲး ရဴ အၤ အဲထိး နၲုၤ ပှး။ အၤ တၤအှၲုးတၤဆဲး တှၲု လၤဟူး ပး စဴ ခိးညှ။
\v 23 လှဴး꤮ တှဲၤဘူလှူၤ ယၴးတၤဟၴၤ တၤအှၲုးတၤဆဲး တံဒံၤ မှတိၤ, ပှဲၤ လှဴး꤮ ပျီးယၴး ဘဲၤဘဲၤ, ပှဲၤ တၤအှၲုးတၤဆဲး တှၲကှၲုး လှဴး ဒံၤပြဲ။ ပှဲၤ ဒၲ အၤ နှီဘဲၤ သဲစးဆဲး ဘူၤစဲၤ မှဟဴ စဴမၤရူၤ ဒၴူကြး ဆၴူးဇှၳ ဒၲ အၤရှၴလၲ ယၴးတၤဟၴၤနၲုၤ ဘဲၤဘဲၤ, ပှဲၤ တၤအှၲုးတၤဆဲး ကှၲုးဒံၤ ဒၲ သဲပျဴၤကၳးကၳး။ ပှဲၤ အိၤပှဴမူဆံး တၤအှၲုးတၤဆဲး ကှၲုးဒံၤဟဴ စဴမၤရူၤ န ဆၴူ꤮ အၤ ကှံ ဟူး အီဟဴ ပှဲၤ န အၤဖၳ ပှး တၲၤညၴး, န ဆၴူ꤮ အၤ ကှံ ဟူးဒၴူဟဴ ပှဲၤ နှၴကျဴ အၤသဲး ပှး ယၴးနၲုၤဟဴ။
\v 24 စထူၤ ဘီ စဴမၤရူၤ မှၴၤဆီးပျဲကှၤ ပှဲၤ နၲုၤ, ပှဲၤ မူဆံး ဒၲ အၤ ကှံ မှၴၤပှၴ ပှဲၤ ယၴးတၤဟၴၤ ပှး။ မၤနရဴ ကၤယး တၲၤပြှဲၤပြှဲၤ ကီၤ နှီဘဲၤ ထၲုးဟဴ တှဲၤ ဒၲ အၤ မူဆံး ယၴးနၲုၤ, အၤ လိၤ အိၤပှဴမူဆံး ပှး နှ တိၤ ဟဴ။ အၳး အိၤပှဴမူဆံး တှဲၤ ဒၲ အၳး နှီဘဲၤ ထၲုးဟဴနၲုၤ အၤ အိၤ တၲၤပြှဲၤ꤮ တိၤ။
\v 25 မၤနရဴ ပှဲၤ ကီၤ မူဆံး တှဲၤ ဒၲ ပှဲၤ နှီဘဲၤဟီ အဲၤ တိၤ တၤဟၴၤနၲုၤ, ပှဲၤ သဲပျဴၤထၳး အိၤပှဴမူဆံး ပြဲ။
\p
\v 26 ဖၳနၲုၤဟဴ, ဘီ ပှဲၤ ဟဲးစှဲရၴၤစှဲ အၤခဲးနၲုၤ, စဴမၤရူၤ အၤ သဲစးဆဲး ဟူး မှၴၤစွှိ ပှဲၤ။ ပှဲၤ တိး ကွီးစဴဘဲး စဴမၤရူၤ အီးတၴးနၲုၤ ပှဲၤ သဲညၴးတိၤ တၤဒၲၤရဴ သဲစးဆဲး ဘူၤစဲၤ အၤနှၴ နှီဒံၤ ကွီးပှၴ ပှဲၤခးလှၴ။ ဘီ အၤ ကွီးပှၴ ပှဲၤညၴး အၤခဲးနၲုၤ, ငှိ ဒၲ ပှဲၤ ဟၴ ထၴၤလှၲုး စှူတိၤ တၤဟၴၤနၲုၤ အၤ တၤအှၲုး ထူၤလှၲုး ပှၴ ပှဲၤ ဒၲ စဴမၤရူၤ အိၤ။
\v 27 ထၲုးရဴ စဴမၤရူၤ ဒၲ အၤ ပှၳး ထံစှၴၤမူ ပှဲၤ သဲပျဴၤ အၤ တှဲၤတၤနှၴၤ ယၴးတၲၤပြှဲၤနၲုၤ, အၤ သဲညၴး တှးတှၴၤ တှဲၤ ဒၲ သဲစးဆဲး ဘူၤစဲၤ သဲဇှံ ကွီးပှၴ ပှဲၤညၴး ယၴးနၲုၤတၤဟၴၤ, မှၴၤတၴးဟၴရဴ သဲစးဆဲး ဘူၤစဲၤ ကွီးပှၴ စဴမၤရူၤ အၤကၤယး စးဆဲး တၤဟၴၤ အၤညၴး ဖၳ စဴမၤရူၤ အၤ တှဲၤသဲဇှံအိၤ နၲုၤပြဲ။
\p
\v 28 ကၤယး ဒၲ အၤ မှိၤ စဴမၤရူၤ, ရဴ စဴမၤရူၤ အဲ လၳး န အၤ တှဲၤတၤဇၴူၤ မူဆံး အိၤနှၴၤ အၤညၴး တၤဟၴၤနၲုၤ, တှဲၤမှၴၤထွှိးထူၤ အၤနှၴ န အဲၤသီး ဖၳတၴးတၴး꤮ ဘဲၤဘဲၤနၲုၤ, စဴမၤရူၤ မှၴၤ ပှၴ တှဲၤရူ ဒၲ အဲၤသီး အၤညၴးပြဲ နၲုၤမၤ, ပှဲၤ သဲညၴး ပြဲ။
\v 29 မှၴၤတၴးဟၴရဴ, ကၤယး ဒၲ အၤ ကှံရှၴ ဇှံအၴၤ စဴမၤရူၤ တၤဟၴၤနၲုၤ အၤ သဲညၴး အိၤနှၴၤ ရှၴဒံၤဟဴ။ ထၲုးတိၤ အၤ ဘၴၤလှူၤအိၤနှၴၤ နှီထၲုးဒံၤဟဴ အၤသဲပျဴၤ မၳ꤮ နၳၤခဲး န အၤ ကှံ နဴးထွှိးထူၤ သူကှၲုး အဲၤသီး န အၤဖၳခၳး ယၴးနၲုၤ ပှး။ ဖၳနၲုၤရဴ အၤဖၳခၳးယၴး ထွှိးထူၤဟဴ ဖၳဗှူပြှဲ တၲၤပြှဲၤ ဒၲ အၤပှၲုဗှူ အဲပြှဲၤ ယၴးတၤဟၴၤ အၤကျဲး ဟဴ။
\v 30 ထၲုးတိၤ, ကၤယး ဒၲ စဴမၤရူၤ ဘၴၤလှူၤ အိၤနှၴၤ ထၲုးဟဴ အၤသဲပျဴၤ န အဲၤသီး မၳ꤮ နၳၤခဲး ယၴးတၤဟၴၤနၲုၤ, အၤ အဲဟဴ အဲၤသီး ဒၲ အၤ ကှံ ထွှိးထူၤဟဴ အၤကၤယး ဟဴ။ ထၲုးရဴ ကၤယး ဒၲ အၤ အဲ နှီဒၴူ ယၴးတၤဟၴၤနၲုၤ, အၤ ဒူၤစဴဒူၤတှၴၤ ထၲုးဟဴ အဲၤသီး ဟဴ။ ထၲုးတိၤ ကၤယး ဒၲ အၤ ဒူၤစဴဒူၤတှၴၤ ထၲုးဟဴ ယၴးတၤဟၴၤနၲုၤ, အၤ ဒၴူဟဴ အဲၤသီး န အၤ တှဲၤတၤရၴူးဒၳၤထၳး တၤဟၴၤ ဟဴ။
\s1 စဴမၤရူၤ အၤတှဲၤမှိၤ
\p
\v 31 ကီၤဟၴဖၳနၲုၤရဴ, လှဴး꤮ တှဲၤဒၲ ဗး ဟၴ ပှၴဟဴ သီး ယၴးတၤဟၴၤနၲုၤ, ပှဲၤ ကှံ တၤနှၴၤ ဖၳတၴး? စဴမၤရူၤ ကီၤ အိၤကှၲုး ဒၲ ပှဲၤ တၲၤကၴူး ကီၤဟၴရဴ, မၤအၳးပၴး တၲၤပြှဲၤ ကှံ သဲခစှူပး ပှဲၤ ပၴး?
\v 32 စဴမၤရူၤ ယၴးတၲၤပြှဲၤနၲုၤ, အၤဖၳ န အၤနှၴ နှီဒံၤ စဴ ရဴ အၤ သဲလိး နှီဒၴူ တိၤ ရဴ အၤ ဒၴူလှူၤကူး စဴ အၤဖၳ ဒၲ ပှဲၤ လှဴး꤮ ပျီး တၤဟၴၤ အၤညၴး စဴ။ ကီၤ အၤ ဒၴူတှးကြး စဴ ပှဲၤ န အၤဖၳခၳး ယၴၤဆၳူခြီ စဴ ကီၤဟၴရဴ, လှဴး꤮ တှဲၤ ဒၲ အၤ အိၤကူး ဒၲ အၤရှၲုၤ တၤဟၴၤနၲုၤ, အၤ ကှံ ဒၴူ တှးကြးပှိ ပှဲၤ ပှး မှတိၤ ဟဲး?
\v 33 မၤအၳးပၴး တၲၤပြှဲၤ ကှံရှၴ ဟူး ဒူၤစှူ ကၤယး ဒၲ စဴမၤရူၤ နွိထူၤ အဲၤသီး ယၴးတၤဟၴၤ အၤတှဲၤသံ ပၴး? ပြှဲၤ ဒၲ အၤ ဒူၤစဴဒူၤတှၴၤ အဲၤသီး မၤ စဴမၤရူၤ ဟဴ။
\v 34 ဖၳနၲုၤရဴ, မၤအၳးပၴး ကှံရှၴ စီၤရူၤ အဲၤသီး ပၴး? တၲၤပြှဲၤ꤮ မၤ အၳး စီၤရူၤ စှူနှီ အဲၤသီး တိၤ။ မှၴၤတၴးဟၴရဴ, ယၴၤဆၳူခြီ မၤ ပြှဲၤ ဒၲ အၤ သၴူး ဒၲ ပှဲၤ တှဲၤသံ အၤညၴး တၲၤပြှဲၤ, ထၲုးတိၤ စဴမၤရူၤ မှၴၤထွှိးပြှဲၤ ကှၤခၴူး လၳး ဒၲ တှဲၤသၴူး တၲၤပြှဲၤ။ ရဴ စဴမၤရူၤ ဒၴူ လၳး ခးလှၴ ဒၲ အၤတၤခၳၤ စဴထွိ တၲၤကၴူး။ သူဖၳ စဴမၤရူၤ ကှံ မှၴၤစွှိ ပှဲၤ နၲုၤ ယၴၤဆၳူ နှၲုး ကွီးသဲဇှဴၤ ပှၴ ဟဴ ပှဲၤ ခးလှၴ ဟဴ။
\v 35 မၤအၳးပၴး တၲၤပြှဲၤ ထဴပှဲးကူးစှူ ယၴၤဆၳူခြီ အၤတှဲၤမှိၤ ပှဲၤ ယၴးနၲုၤ ပၴး? ဘီ ပှဲၤ ခူဘဲၤ စဴ တှဲၤပှူတှဲၤဆဲး အၤခဲးနၲုၤ ဘဲၤဘဲၤ, တှဲၤစှၴူးတှဲၤစှံၤ အၤခဲး နၲုၤဘဲၤဘဲၤ, အၳး မှၴၤစှၴူးမှၴၤစှံၤ ပှဲၤ အၤခဲးနၲုၤ ဘဲၤဘဲၤ, တှဲၤအိၤဗှီးအိၤကဴး ဘဲၤဘဲၤ, အိၤရှူကံး အိၤရှူသူ ဘဲၤဘဲၤ, တှဲၤတၤရှဴၤသဲ သဲအီၤဆၴး အၤခဲးနၲုၤ ဘဲၤဘဲၤ, အၳး မှၴၤသၴူး မှၴၤမှၴ စဴ ပှဲၤ အၤခဲး နၲုၤဘဲၤဘဲၤ, အၳး ထဴပှဲးကူးစှူ ပှဲၤ န ယၴၤဆၳူခြီ အၤတှဲၤမှိၤ ပှဲၤ ယၴးနၲုၤ တၲၤပြှဲၤ꤮ တိၤ။
\v 36 လီၤစးဆဲးကၳး ဟၴ န,
\q1 “ဒၲ သီးခၳၤသီးခၴူး ရဴ, ပှဲၤ မူထၴူၤဘဲၤ န တှဲၤသၴူး တၲၤညၴး꤮ မှဴဟၴ စဴ။ အၳး တၤနှၴၤ ပှဲၤ န ပှဲၤယၴး အၤသူန သီမှီ ဒၲ အၳး ကှံရှၴ မှၴၤသၴူး လၳး နၲုၤ,”\f + \fr 8:36 \ft ထၳၤသဲထူၤ ၄၄:၂၂\f* အၤ ဟၴ ဖၳနၲုၤ။
\m
\v 37 လှဴး꤮ တှဲၤယၴးတၤဟၴၤ ထွှိးထူၤ တၤဒၲၤရဴ ခြီ ဒၲ အၤ မှိၤနှီ ပှဲၤ ယၴးတၲၤပြှဲၤ အၤခၳၤအၤခၴူး, ပှဲၤ ကှံ မှၴၤပၴ လှဴးလှတၤကျီၤကူး လှဴးဟဴ တှဲၤယၴးတၤဟၴၤ ပှး။
\v 38 တှဲၤသၴူး ဘဲၤဘဲၤ, တှဲၤထွှိးပြှဲၤ ဘဲၤဘဲၤ, တၤနၴမှဴခၳၤဖၳ ဘဲၤဘဲၤ, ခီးနၴခီးနဴး ဘဲၤဘဲၤ, တှဲၤမှၴၤထွှိးထူၤ အၤနှၴ ခိးညှယၴး တၤဟၴၤ ဘဲၤဘဲၤ, ဆၴူ꤮ နိၤပှး တၤဟၴၤ ဘဲၤဘဲၤ, တှဲၤပြှိၤတှဲၤပြှူး တၤဟၴၤ ဘဲၤဘဲၤ, ဗး ဇှံအၴၤ တှးတှၴၤ န အၤ ထဴပှဲးကူးစှူ ပှဲၤ န စဴမၤရူၤ အၤတှဲၤမှိၤ တိၤ။
\v 39 တှဲၤ အိၤ ဒၲ မှဴလှဲး တၤဟၴၤ ဘဲၤဘဲၤ, အၤ အိၤ ဒၲ ဟၴၤခၳၤ တၲၤဘၤယၴး အၤလှဲး တၤဟၴၤနၲုၤ ဘဲၤဘဲၤ, တှဲၤဘူလှူၤ ဒၲ အၤရှၲုၤ တၤဟၴၤ ဘဲၤဘဲၤ, ဒၲ ပှဲၤ ဘူၤစဲၤ ယၴၤဆၳူခြီ မှၴၤထၲုး ပှၴဟဴ တှဲၤ ဒၲ ပှဲၤညၴး အၤခၳၤအၤခၴူး, လှဴး꤮ တှဲၤ ယၴးတၤဟၴၤနၲုၤ အၤ ထဴပှဲးကူးစှူ ပှဲၤ န စဴမၤရူၤ အၤတှဲၤမှိၤ တိၤ။
\c 9
\s1 စဴမၤရူၤ န အၤ ကၤယး ဘဲမှၳၤ တၤဟၴၤ
\p
\v 1 ဗး န ခြီ ယိး ထွှိးထူၤ ဟဴ လၳး တၲၤစၲၤ꤮ တၲုး ဟဴ အၤခၳၤအၤခၴူး, ဗး ဟၴဘဲၤစဴဟၴဘဲၤတှၴၤ ပြဲ သီး ပြဲ။ ဗး လၤဟိး နှ သီး တိၤ။ သဲစးဆဲး ဘူၤစဲၤ ပၲနှီ သၳးနှီ ဗး သဲပျဴၤယၴး, ရဴ ဗး သဲပျဴၤယၴး အၤ ဟၴကျှဴၤမၤစွှိ ကှၲုးပှိ န ဗး ဟၴဘဲၤ တှဲၤယၴးနၲုၤမၤ အၤတိး ပြဲ။
\v 2 ဗး သဲပျှဲးသဲဇှဴၤ ကၤနှိ꤮ တိၤ။ အၤဆဲး ဗး သဲပျဴၤယၴး, အၤ လၤမှၴ ပှၴပှး စဴတိၤ ဟဴ။
\v 3 မှၴၤတၴးဟၴရဴ, ဒၲ ဗး ပှၲုဗှူ ယၳဒၤဖၳ, မှဟဴ ဗးမၴူးစၲၤ နှီဒံၤ, ဗးသွီၤဗးထၴူး နှီဒံၤ ယၴးတၤဟၴၤ အၤညၴးနၲုၤ, စဴမၤရူၤ ကီၤ အီၤဆဴးဟးကူး ဒၲ ဗးယၴး မၤ အၤနှီ ပြဲ, ထၲုးရဴ စဴမၤရူၤ ကီၤ ထဴပှဲးကူး ဗး န ခြီ ရဴ အဲၤသီး ကှံ နှီ တှဲၤမှၴၤဆီးပျဲကှၤ ပှး ကီၤဟၴရဴ အၤ ထဴပှဲးကူး ဗး မၤ အၤနှီ ပြဲ, ဗး သဲဇှံ ခူပှၴ နူၤစဴ ဒၲ အဲၤသီးညၴး စဴ။
\v 4 အဲၤသီး မၤ အီၤစၤရှၴလၤဖၳ တၤဟၴၤ။ စဴမၤရူၤ အီနှီဘှၲုၤနှီ ဟဴ အဲၤသီး ဖၳ အၤဖၳအၤလှၴူၤ ဆၴူးကျှဴ နၲုၤဟဴ။ ရဴ အၤ ဒၴူလှၲုး ပှၴ ဟဴ အဲၤသီး န အၤ တှဲၤတၤရၴူးဒၳၤထၳး ဟဴ။ စဴမၤရူၤ အၴၤမၤ ထၲုးဟဴ ဆဲၤ န အဲၤသီး ရဴ အၤ ဒၴူတှး ထၲုးဟဴ အဲၤသီး န အၤ တှဲၤသိူတှဲၤသူၤ ဟဴ။ အဲၤသီး နှီဘဲၤ တှဲၤစဴဘဲး အၤကျူအၤကျိး ဒၲ တှဲၤလၳးတူး ဟိးကၳး ရဴ အၤ နှီဘဲၤ လၤဟူး စဴမၤရူၤ အၤ တှဲၤအဴလှူၤနှၲုၤလှူၤ တၤဟၴၤ ဟဴ။
\v 5 အဲၤသီး ဖၴူးဖှၲုး ကျွီးလူး မၤ ဟီဘြၳ အၤကျွီးအၤလူး ဒၲ အၤမွှီၤလၤ ဒၳၤ မၳ꤮ နၳၤခဲး တၤဟၴၤ။ ဘီ ခြီ ဟူးလှူၤ အိၤပၤစှဲ ဖၳ ပြှဲၤလှၳၤ ဟၴၤခၳၤဖၳ အၤခဲးနၲုၤ, အၤ ဟူးအိၤ ဒၲ အဲၤသီး အၤကျွီးအၤလူး အၤကၳး။ အဲၤ မၤ စဴမၤရူၤ ဒၲ အၤ ပၲတၤရီတှဲၤ လှဴး꤮ ပျီး တၲၤပြှဲၤ, ရဴ အၳး ကှံ ထၳၤသဲထူၤဒံၤ အဲၤ တၤစှၳပြှဲၤ တၤလှဲၤကြဲ နီ꤮။ အၤမၴၤ။
\p
\v 6 ကီၤဟၴဖၳနၲုၤရဴ, စဴမၤရူၤ မှၴၤပၴူကူးဟဴ အၤ တှဲၤအဴလှူၤနှၲုၤလှူၤ ယၴးနၲုၤ န ယၳဒၤဖၳ ယၴးတၤဟၴၤ ဟဴ ဟဲး? အၤ မှၴၤပၴူကူး နှ တိၤ။ မှၴၤတၴးဟၴရဴ လှဴး꤮ အီၤစၤရှၴလၤဖၳ ဒၲ အၤကျွီးလူး ကၤလှူၤ ဒၲ ဖဲးယၤကိၤ အၤ အိၤ တၤဟၴၤနၲုၤ, အၤ ထွှိးလှဴး စဴမၤရူၤ ကၤယး မှလၤကိး ပွှိး꤮ တၲၤပြှဲၤ မှတိၤ။
\v 7 လှဴး꤮ အၤကျွီးအၤလူး တှး ဒၲ ဖဲးအၤဘြှၤဟၤ အၤ အိၤ တၤဟၴၤနၲုၤ ဘဲၤဘဲၤ, အၤ ထွှိး လှဴး ဖဲးအၤဘြှၤဟၤ အၤဖၳ ပွှိး꤮ တၲၤပြှဲၤ မှတိၤ။ မှတၲၤခိနၲုၤ, စဴမၤရူၤ ဟၴ ဖဲးအၤဘြှၤဟၤ န, “ဗး ကှံ ဒူၤနှၲုး တံပြဲ ဖဲးအှစဲ အၤကျွီးအၤလူး ယၴးနၲုၤ ဒၲ နှဲၤကျွီးနှဲၤလူး အၤကၳး ပှး။”\f + \fr 9:7 \ft ဟၴၤခၳၤထွှိးလၳ ၂၁:၁၂\f*
\v 8 အၤ သဲဇှံ ဟၴ အၤငှိလၤဆ ဖၳတၴး ဟၴရဴ, ပြှဲၤလှၳၤကၤယး ဖၳအိၤ ရဴ အၤကျွီးလူး ကၤလှူၤ ဒီးတံ ဒၲ ဖဲးအၤဘြှၤဟၤ သွီၤထၴူး တၤဟၴၤနၲုၤမၤ, စဴမၤရူၤ အၤဖၳအၤလှၴူၤ လှဴး ပွှိး꤮ တၲၤပြှဲၤ မှတိၤ။ ကၤယး ဒၲ အၤ အိၤပၤစှဲလှူၤ ဖၳ စဴမၤရူၤ အၤ တှဲၤအဴလှူၤနှၲုၤလှူၤကူး နၲုၤတၤဟၴၤမၤ တံ အၳး ကှံ ဒူၤ အဲၤသီး ဖၳ ဖဲးအၤဘြှၤဟၤ အၤကျွီးအၤလူး ပြဲ။
\v 9 မှၴၤတၴးဟၴရဴ, စဴမၤရူၤ အဴလှူၤ နှၲုၤလှူၤကူး အၤငှိ န, “ဆၴူ꤮ အၤဆၲုအၤခဲး တှးတိးတှးဘဲၤဟဴ ပှးနၲုၤ, ဗး ကှံ ဟူး ခၴူးသူ ပှး ရဴ မှၲုစဲရၤ ကှံ ဖၳအိၤနှီဒၴူ အၤ ဖၳပြှဲၤခၳး ပှး။”\f + \fr 9:9 \ft ဟၴၤခၳၤထွှိးလၳ ၁၈:၁၀, ၁၄\f*
\p
\v 10 တံနၲုၤထၲုးတိၤ, မှၲုရီၤဘဲခၤ ဖၳအိၤ ဒီကြှၴး နှီဒၴူ ထၲုးဟဴ အၤပြှဲၤခၳး သဲနၴူး ဟဴ, ရဴ အၤဖဲး မၤ တၲၤပြှဲၤပြှဲၤ꤮ တၲုး ပြဲ။ အၤဖဲး မၤ မှဟဴ ပှဲၤဖဲး ဖဲးအှစဲ ဒၲ꤮ ညၴနၳၤ နၲုၤတၲၤပြှဲၤ ဟဴ။
\v 11-12 ဘီ အၤဖၳ ဒီကြှၴး ယၴးသဲနၴူး အိၤပၤစှဲလှူၤ တူၤဟီတိၤ အၤခဲး, ထၲုးရဴ ဘီ အၤဖၳ ယၴးသဲနၴူး မှၴၤ တူၤဟီ တှဲၤသံ န တှဲၤရူ ဟီတိၤ အၤခဲးနၲုၤ, စဴမၤရူၤ ဟၴအိၤနှၴၤ ရှၴ အၤမှၲု န, “အၤဗှူပြှဲ တၲၤပြှဲၤ ဘဲၤရှူၤ ပှၴ အၤပှၲု နၲုၤတၲၤပြှဲၤ အၤတှဲၤမှၴၤ ပှး။”\f + \fr 9:12 \ft ထၴၤကှၤ ၂၅:၂၃\f* သူဖၳ အၳး ကှံ သဲညၴး န စဴမၤရူၤ နွိထူၤ စှၳ꤮ ဒံၤ အၤသဲပျဴၤ ဖၳ အၤ တှဲၤတၤဇၴူၤအိၤနှၴၤ ထၲုးဟဴ နၲုၤရဴ, အၤ မှၴၤဟဴ ဖၳ အၤ တှဲၤတၤဇၴူၤအိၤနှၴၤ ယၴးနၲုၤ ဟဴ။ ဒၲ ကၤယး တၲၤပြှဲၤပြှဲၤ မှၴၤထၲုးဟဴ တှဲၤတၲၤစၲၤစၲၤ အၤခၳၤအၤခၴူးရဴ အၤ နွိထူၤ လၳး မှတိၤ။ မှတၲၤခိနၲုၤ, အၤ အိၤ ဒၲ စဴမၤရူၤ အၤ ကၤဒးကၳး ရဴ အၤ နွိထူၤ နှီဒၴူ လၳး ပြဲ။
\v 13 လီၤစးဆဲးကၳး ဟၴ န, “ဗး မှိၤ နှီဒၴူ ခၳးယၤကိၤ, ဗး သဲတၤခိးကူး ခၳးအၴစဴ,”\f + \fr 9:13 \ft မဲလၤခှဲ ၁:၂-၃\f* အၤ ဟၴဖၳနၲုၤ။
\p
\v 14 ကီၤ မှၴၤဖၳနၲုၤရဴ ပှဲၤ ဘဲၤ ဟၴ ဖၳတၴး? စဴမၤရူၤ မှၴၤ တှဲၤ တၲၤကှၲုၤ, အၤစဴတိၤ, ပှဲၤ ကှံ ဟၴ ဖၳနၲုၤ ဟဲး? ပှဲၤ ဟၴ ဖၳနၲုၤ မၤ အၤတိး တိၤ။
\v 15 မှၴၤတၴးဟၴရဴ, တၲၤဖှၲုခဲး အၤ ဟၴ ခၳးမဴစဲ န,
\q1 “ဗး ကှံ သဲဇှဴၤနှီ ကၤယး တၲၤပြှဲၤပြှဲၤ ဒၲ စှၳ꤮ ဒံၤ ဗး သဲပျဴၤ လှၴသဲဇှဴၤနှီ လၳး နၲုၤတၲၤပြှဲၤ ပှး။ ဗး ကှံ မှၴၤစွှိကြး ကၤယး တၲၤပြှဲၤပြှဲၤ ဒၲ စှၳ꤮ ဒံၤ ဗး သဲပျဴၤ သဲဇှံ မှၴၤစွှိ နၲုၤတၲၤပြှဲၤ ပှး။”\f + \fr 9:15 \ft ထၴၤကှၤ ၃၃:၁၉\f*
\m
\v 16 ဖၳနၲုၤရဴ ပှဲၤ လှၴသဲလှဲၤထူၤ နှီဒၴူ ပှဲၤ ပြှဲၤလှၳၤကၤယး အၤ တှဲၤသဲဇှံ, မှတိၤရဴ, အၤတှဲၤ အယစံအယရၴၤ တၤဟၴၤ နၲုၤမၤ အၤနှီ တိၤ။ တှဲၤလှဴး꤮ ပျီး ဒၲ ပှဲၤ လှၴသဲလှဲၤ ထူၤနှီ နၲုၤမၤ တံပြဲ စဴမၤရူၤ အၤ တှဲၤသဲဇှဴၤ ပြဲ။
\v 17 မှၴၤတၴးဟၴရဴ လီၤစးဆဲးကၳး ဟၴဒံၤ ခွီဖၤရိၤ န, “သူဖၳ ဗး ကှံ ဒၴူလှၲုး နှီ ဒီးတံ ဗး တၤရၴူးပြှိၤပြှူး တၤဟၴၤ န နှဲၤ, ထၲုးတိၤ သူဖၳ ဗးမွှီၤ ကှံ လှၲုးထၴူးလှၲုးကှၴ လှဴး ဒၲ ဟၴၤခၳၤဆီးဘၤ ယၴးနၲုၤရဴ, ဗး နဴးထူၤထွှိး နှဲၤ န ခွီ ပြဲ,”\f + \fr 9:17 \ft ထၴၤကှၤ ၉:၁၆\f* အၤ ဟၴ လၳး ဖၳနၲုၤ။
\v 18 မှၴၤဖၳနၲုၤရဴ စဴမၤရူၤ သဲဇှဴၤနှီ အၳး စှၳ꤮ ဒံၤ အၤ သဲဇှဴၤ နၲုၤ, အၤ မှၴၤ ခၳၤကျဴပြၴူး ကၤယး ဒၲ စှၳ꤮ ဒံၤ အၤ သဲဇှံ မှၴၤပြၴူးနှီ အၳး နၲုၤတၤဟၴၤ ပြဲ။
\s1 စဴမၤရူၤ အၤ တှဲၤသဲပျဴၤဒၳၤ န အၤ တှဲၤသဲဇှဴၤ
\p
\v 19 တၤရူမၤ ဒၲ သီးကျဲးနၲုၤ, အၤ ကှံ ဆၳၤဒူး ဗး န, “ကီၤ မှၴၤဖၳနၲုၤရဴ မၤမှၴၤတၴးရဴ အၤ စၲု ဒူၤတၤဒံၤပး ပှဲၤ တှဲၤသံ မှၴၤတၴး? အၳးပၴး တၲၤပြှဲၤ ကှံ မှၴၤတှးတှံး ဘဲ လၳး သဲဇှံမှၴၤတှဲၤ ယၴးနၲုၤ ပၴး?” 
\v 20 မၤနရဴ ဗး ကှံ ဟၴ နှဲၤ န, နှဲၤ မၤ ပြှဲၤလှၳၤ ကၤယး ပြဲ။ နှဲၤ လိၤဟၴ ပၤစှၴူ ကှၤခၴူးဆံၤ စဴမၤရူၤ ဖၳနၲုၤတိၤ။ ပဴၤဟၴၤ တၲၤမၴးနၲုၤ, ကီၤ အၤ ဟၴ ကှၤခၴူးဆံၤ ပြှဲၤဘူလၳး ယၴးတၲၤပြှဲၤ န, “နှဲၤ စၲုဘူ ဗး ဖၳယၴး မှၴၤတၴး?”\f + \fr 9:20 \ft ယၤဆူယၤ ၂၉:၁၆, ၄၅:၉\f* အၤ ဟၴ ကှၤခၴူးဆံၤ ဖၳယၴး နၲုၤမၤ အၤနှီ တိၤ။
\v 21 ပၤအ တၲၤဘွဲ ယၴးနၲုၤ, အၤ အိၤ ဒၲ ပြှဲၤဘူပဴၤဟၴၤ ယၴးတၲၤပြှဲၤ အၤ တၤခၳၤကၳး ပြဲ, အၤ ကှံ ဘူပဴၤ စှၳ꤮ ဒံၤ ဖၳ အၤ သဲဇှံ ဘူနၲုၤ မၤ အၤနှီ ပြဲ။ ပၤအ တၲၤဘွဲ အၤကၳးနၲုၤ, အၤ ကှံ ဘူပဴၤ ဒၲ အၳး နဴးအၴၤ ခိခၴူၤဒံၤ အဲၤ ဘီပွဲၤဘီလး အၤခဲး နၲုၤဘဲၤဘဲၤ, မှတိၤရဴ အၤ ကှံ ဘူပဴၤ ဒၲ အၳး ကှံ နဴးအၴၤ အဲၤ မှဴဟၴမှဴလီး အၤညၴး နၲုၤဘဲၤဘဲၤ, အၤ ဘူ စှၳ꤮ ဒံၤ အၤသဲပျဴၤ သဲဇှံ ဘူ နၲုၤမၤ အၤနှီ ပြဲ။
\p
\v 22 စဴမၤရူၤ သဲဇှံ မှၴၤ စှၳ꤮ ဒံၤ အၤသဲပျဴၤ နၲုၤ, အၤနှီ ပွှိး꤮ တၲၤဖှၲု စဴ။ အၤ သဲဇှံ ဒၴူလှၲုး ပှၴ အၳး န အၤ တှဲၤသဲပျဴၤဒၳၤ ထၲုးရဴ အၤ သဲဇှံ နဴးသဲညၴး ကှၲုးအၳး န အၤ တှဲၤပြှိၤတှဲၤပြှူး တၤဟၴၤ။ မၤနရဴ ကၤယး ဒၲ အၤ ဘဲၤ ခူဘဲၤ လၳး တှဲၤသဲပျဴၤဒၳၤ ပှး, ရဴ အၤ ဘဲၤ တှၲုဒၲ တှဲၤပၴူတှဲၤကူး ပှး တၤဟၴၤ အၤညၴးနၲုၤ, အၤ ဒၴူလှၲုး တၤပျၴၤ ခိပှၴ အဲၤသီး န အၤ တှဲၤခူသဲဒိး, အၤ တှဲၤခူသဲပျဴၤထၳး တၤဟၴၤ။
\v 23 သူဖၳ စဴမၤရူၤ ကှံ ဒၴူလှၲုးနှီ ပှၴ ကၤယး ဒၲ အၤ သဲဇှဴၤ နှီဒၴူ လၳး နၲုၤတၤဟၴၤ န အၤ မှၴၤ တၤကျီခိခၴူၤ ပှၴ စဴ အဲၤသီး ဘ꤮ တၴးနၲုၤ ရဴ, အၤ ခူသဲပျဴၤထၳး ပှၴ နူၤစဴ အဲၤသီး စဴ။ အၤ နွိထူၤ အိၤနှၴၤ ရှၴ ဟဴ အဲၤသီး ဟဴရဴ အၤ ကှံ ဒၴူ ပှၴ အဲၤသီး န အၤ တၤရၴူးဒၳၤထၳး ယၴးနၲုၤ ပှး။
\v 24 ပှဲၤ မၤ ကၤယး ဒၲ စဴမၤရူၤ အဲ စဴ ပှဲၤ တၤဟၴၤ ဟဴ။ အၤ အဲ တံ ယၳဒၤဖၳ တၤဟၴၤ အၤကျဲးနၲုၤ မှတိၤ, ဒၲ ယၳဒၤဖၳ မှတိၤ တၤဟၴၤ အၤကျဲးနၲုၤမၤ, အၤ အဲ နှီ တှၲကှၲုး ဒံၤဒံၤ။
\v 25 ဖၳ စဴမၤရူၤ နဴးဟၴ ပြှဲၤပြှိၤ ခၳးဟိၤဇဲယၲၤ န,
\q1 “ဒၲ နၲုၤခဲး အဲၤသီး မၤ အၤ ထွှိး ဗးကၤယး မှတိၤ, မၤနရဴ ဗး ကှံ အဲ အဲၤသီး န, ‘ဗးကၤယး’ ပှး, ထၲုးတိၤ, ဒၲ နၲုၤခဲး ရဴ အဲၤသီး မၤ ကၤယး ဒၲ ဗး မှိၤ နှီဒၴူ အဲၤ တၤဟၴၤ မှတိၤ မၤနရဴ ခိးညှယၴး ဗး ကှံ အဲ အဲၤသီး န, ‘ကၤယး ဒၲ ဗး မှိၤနှီ အဲၤ တၤဟၴၤ’ ပှး။”\f + \fr 9:25 \ft ဟိၤဇဲယၲၤ ၂:၂၃\f*
\q1
\v 26 “ခးလှၴ ဒၲ ဗး ဟၴထၲုးဟဴ သီး မၳ꤮ နၳၤခဲး န, ‘သီး မၤ ဗးကၤယး မှတိၤ’ နၲုၤတၲၤဖိၤ နၲုၤ, ခိးညှရဴ ဗး ကှံ အဲ အဲၤသီး န ‘စဴမၤရူၤ ဒၲ အၤ ထွှိးပြှဲၤ တၲၤပြှဲၤ အၤ ဖၳမဴၤဖၳခၳး တၤဟၴၤ’ ဟဴ,”\f + \fr 9:26 \ft ဟိၤဇဲယၲၤ ၁:၁၀\f* ပြှဲၤပြှိၤ ဟိၤဇဲယၲၤ ဟၴ ဖၳနၲုၤ။
\p
\v 27 ပြှဲၤပြှိၤ ယၤဆူယၤ ဟၴ အီၤစၤရှၴလၤဖၳ တၤဟၴၤ အၤရီၤအၤကူး န,
\q1 “အီၤစၤရှၴလၤဖၳ တၤဟၴၤနၲုၤ, အၤ အိၤအဲ သူစဴန လှဴတၤမ ဒၲ ထၴူးဒၳၤတၤဗှၤ အၤထံး နၲုၤ စဴ မၤနရဴ စဴမၤရူၤ ကှံ မှၴၤဆီးပျဲကှၤ ပၤတီပြဲ အဲၤသီး ပှး။
\v 28 မှၴၤတၴးဟၴရဴ, စဴမၤရူၤ ကှံ စီၤရူၤ တၤဒံၤ ပြူးကူး ဟၴၤခၳၤယၴး ပှး။”\f + \fr 9:28 \ft ယၤဆူယၤ ၁၀:၂၂-၂၃\f*
\p
\v 29 ဖၳ ပြှဲၤပြှိၤ ယၤဆူယၤ ဟၴအိၤနှၴၤ ထၲုးဟဴ န,
\q1 “ဘူၤစဲၤ ဒၲ အၤ စှူတှဲၤ လှဴး꤮ ပျီး ယၴးတၲၤပြှဲၤ ကီၤ သဲလိးနှီဒၴူ ပှဲၤကျွီးပှဲၤလူး တၤဟၴၤ တိၤ ဟၴနၲုၤမၤ, ပှဲၤ ကှံ ထွှိးထူၤ သူကှၲုး ဖၳ အၤ စီၤရူၤ ပျံကူး ဗှီးစၤဒိၤ န ဗှီးကၤမိရၤ နၲုၤ ပြဲ။”\f + \fr 9:29 \ft ယၤဆူယၤ ၁:၉\f*\f + \fr 9:29 \ft ဗှီးကၳးဖၳ တၤဟၴၤ မှၴၤ တှဲၤမၳးမှူရီၤစှူ အၤခၳၤအၤခၴူး စဴမၤရူၤ မှၴၤပၴူကူး လှဴး စဴ နၴူးဗှီး စဴ။\f*

\s1 အီၤစၤရှၴလၤဖၳ န တှဲၤသဲကြှံးမီၤလၤ
\p
\v 30 ကီၤ မှၴၤဖၳနၲုၤရဴ, ပှဲၤ ကှံ ဟၴ ဖၳတၴး? ယၳဒၤဖၳ မှတိၤ တၤဟၴၤနၲုၤ, အၤ မူပှၳး ကှၲုးအၳး ကျူ ဒၲ စဴမၤရူၤ ဒူၤစဴဒူၤတှၴၤ အၳး ယၴးနၲုၤတၲၤဘိး တိၤ တၤဒၲၤရဴ အဲၤသီး နှီဘဲၤ ဟဴ။ ဒၲ အဲၤသီး တှဲၤဇှံတှဲၤညှ အၤခၳၤအၤခၴူးရဴ စဴမၤရူၤ ဒူၤစဴဒူၤတှၴၤ ဟဴ အဲၤသီး ဟဴ။
\v 31 မၤနရဴ ယၳဒၤဖၳ ယၴးတၤဟၴၤနၲုၤ, သူဖၳ အၤ ကှံ နှီဘဲၤ စဴမၤရူၤ အၤ တှဲၤဒူၤစဴဒူၤတှၴၤ အဲၤသီး အၤညၴးနၲုၤရဴ, အဲၤသီး အယစံ လှံၤကြွိးမှၴၤ လၤဟူး တှဲၤသိူတှဲၤသူၤ တၤဟၴၤ တၤဒၲၤရဴ အၤ နှီဘဲၤ စှူ တၤခူ꤮ တိၤ။
\v 32 အၤ စၲု နှီဘဲၤ တှၲု တိၤ မှၴၤတၴးဟၴရဴ အဲၤသီး အယစံ မူပှၳး တှဲၤစဴတှဲၤတှၴၤ နၲုၤ, အၤ သဲလှဲၤထူၤနှီ ကှၲုး လၤဟူး တှဲၤဇှံ တိၤ။ မှတၲၤခိနၲုၤ, အဲၤသီး သဲလှဲၤထူၤနှီ လၤဟူး တှဲၤရူ ဒၲ အဲၤသီး မှၴၤ နၲုၤတၤဟၴၤ အၤလှိၤ ပြဲ။ အဲၤသီး ဆီတၤကျၲုးဘဲၤ “လှဴ လှၴဆီတၤကျၲုး တၲၤမၴး။”
\v 33 ဖၳ လီၤစးဆဲးကၳး ဟၴ မၴၤဆီယၤ အၤရီၤအၤကူး န,
\q1 “မူမဴး လၤဟူး, ဗး ဒူၤအိၤ လှဴ တၲၤမၴး ဒၲ ဗှီးဇီအိၤ အၤကၳး ပှး, ရဴ အၳး ကှံ ဆီတၤကျၲုး အဲၤ ပှး, ရဴ အၤ ကှံ မှၴၤလၤခံ အၳး ပှး။
\q1 မၤနရဴ ကၤယး ဒၲ အၤ ဇှံအၴၤ လၳး တၤဟၴၤနၲုၤ, အၤ တှၲု ဒၲ တှဲၤသဲပျဴၤပၴူ အၤခးလှၴ တၤခူ꤮ တိၤ။”\f + \fr 9:33 \ft ယၤဆူယၤ ၈:၁၄, ၂၈:၁၆\f*
\c 10
\p
\v 1 ဗး ပှၲုဗှူ သီး꤮, သူဖၳ စဴမၤရူၤ ကှံ မှၴၤဆီးပျဲကှၤ ပှၴ အီၤစၤရှၴလၤဖၳ တၤဟၴၤနၲုၤရဴ, ဗး သဲပျဴၤဆိူၤ နူၤစဴ ရဴ ဗး ကွီးစဴဘဲး ပှၴ နူၤစဴ ဒၲ အဲၤသီး အၤညၴး စဴ။
\v 2 ဗး သဲညၴး တှးတှၴၤ လှဴး အဲၤသီး အၤရီၤအၤကူး အၤခၳၤအၤခၴူး, ဗး ကီၤ ဟၴဆိၤလှၲုး ပှၴ သီး န အဲၤသီး အၤရီၤအၤကူး ဟၴနၲုၤမၤ အၤနှီ ပြဲ။ အဲၤသီး သဲပျဴၤဆိူၤ မူပှၳး လှံၤကြွိး မှၴၤတိး နူၤစဴ စဴမၤရူၤ သဲပျဴၤ တၤဒၲၤရဴ ဘဲၤတိး လှံၤကြွိး မှၴၤ ဖၳတၴးနၲုၤ အဲၤသီး သဲညၴး လၤဟူး တိၤ။
\v 3 စဴမၤရူၤ ဒူၤစဴဒူၤတှၴၤ အၳး အၤကျူအၤကျိး နၲုၤ အဲၤသီး သဲညၴးပျိး တိၤ။ မှတၲၤခိနၲုၤ, အဲၤသီး မူပှၳး မှၴၤထူၤ နှီဒၴူဒံၤ လၤဟူး န အဲၤသီးကျူအဲၤသီးကျိး ပြဲ။ ဖၳနၲုၤရဴ စဴမၤရူၤ ဒူၤစဴဒူၤတှၴၤ အၳး အၤကျူအၤကျိး ယၴးနၲုၤ အဲၤသီး သဲပျဴၤသဲဇှံ ကြွိးမှၴၤ ကှၲုးအၳး တၤကီၤ꤮ တိၤ။
\v 4 သူဖၳ စဴမၤရူၤ ကှံ ဒူၤစဴဒူၤတှၴၤ လှဴး ကၤယး ဒၲ အၤ ဇှံအၴၤ ခြီ နၲုၤတၤဟၴၤ အၤညၴးနၲုၤရဴ, ခြီ မှၴၤထၲုးကူး ပျံလှဴးဟဴ တှဲၤသိူတှဲၤသူၤ အၤ တှဲၤတၤဇၴူၤအိၤနှၴၤ တၤဟၴၤ ဟဴ။
\s1 တှဲၤမှၴၤဆီးပျဲကှၤ ယၴးနၲုၤမၤ ကၤယး ပွှိး꤮ တၲၤပြှဲၤ အၤညၴး
\p
\v 5 ခၳးမဴစဲ ရး ပှၴ ကၤယး ဒၲ အၤ လှံၤကြွိး မှၴၤဘဲ တှဲၤသိူတှဲၤသူၤ ရဴ အၤ ထွှိးထူၤ ကၤယးစဴကၤယးတှၴၤ ဒၲ စဴမၤရူၤ အၤညၴးဟူး တၤဟၴၤ အၤရီၤအၤကူး, ရဴ အၤ ရး ရဴ အၤ ဟၴ န, “ကၤယး ဒၲ အၤ ကြွိးလှံၤမှၴၤ လၲဘး လှဴး လှဴး꤮ တှဲၤသိူတှဲၤသူၤ ယၴးတၤဟၴၤနၲုၤ, အၤ ကှံ ထွှိးပြှဲၤ တၤစှၳပြှဲၤ ပှး,”\f + \fr 10:5 \ft စဴဘၳၤစဴဘဲး ၁၈:၅\f* အၤ ရး ရဴ အၤ ဟၴ ဖၳနၲုၤ။
\v 6 မၤနရဴ ကၤယး ဒၲ စဴမၤရူၤ ဒူၤစဴဒူၤတှၴၤ အဲၤ န အၤ တှဲၤဇှံတှဲၤညှ ခၳၤခၴူး တၤဟၴၤနၲုၤ, အၤ တိးဘဲၤ ဆၳၤဒူးနှီ န, “အၳးပၴး ကှံရှၴ ထူၤ (အဲတှး ခြီ) ဒၲ မှဴခၳၤပၴး?”\f + \fr 10:6 \ft ဒၲၤညး ၃၀:၁၂\f* ဖၳနၲုၤတိၤ။
\v 7 ထၲုးတိၤ အၤ ဘဲၤ ဆၳၤဒူးနှီ န, “အၳးပၴး ကှံရှၴ ဟီတှး ဒၲ လှၲုးကှၴနၴဒဴး (ရဴ မှၴၤထွှိးပြှဲၤ ကှၤခၴူး ခြီ ဒၲ တှဲၤသၴူး) ပၴး?”\f + \fr 10:7 \ft ဒၲၤညး ၃၀:၁၃\f* ဖၳနၲုၤတိၤ။
\v 8 မၤနရဴ, စဴမၤရူၤ ဒူၤစဴဒူၤတှၴၤ အၳး အၤကျူအၤကျိး နၲုၤမၤ အၤ ဟၴ ဖၳတၴး? ရဴ အၤ ဟၴ န, “စဴမၤရူၤ အၤလှးအၤငှိ အိၤဖံၤ တၤတှဴၤ စဴ န နှဲၤ စဴ။ အၤ အိၤ ပြဲ ဘီ နှဲၤ ခးအၳၤဖလှိၤနၲုၤ ပြဲ, အၤ အိၤ ပြဲ ဘီ နှဲၤ သဲပျဴၤကၳး နၲုၤပြဲ။”\f + \fr 10:8 \ft ဒၲၤညး ၃၀:၁၄\f* နၲုၤမၤ မှဟဴ တှဲၤဇှံ အၤ တှဲၤသဲကြှံးမီၤလၤ ဒၲ ပှဲၤ ဒၲၤညး ပှၴ သီးယၴး နၲုၤဟဴ။
\v 9 ကီၤ နှဲၤ အဴလှူၤ န နှဲၤခးအၳၤ ရဴ နှဲၤ ကီၤ ဟၴ န ယၴၤဆၳူ မၤ ဘူၤစဲၤ တၲၤပြှဲၤ ရဴ နှဲၤ ကီၤ ဇှံအၴၤ ဒၲ နှဲၤ သဲပျဴၤကၳး န စဴမၤရူၤ မှၴၤထွှိးပြှဲၤ ကှၤခၴူး ယၴၤဆၳူ ဒၲ တှဲၤသၴူး ကီၤဟၴနၲုၤ, နှဲၤ ကှံ နှီဘဲၤ တှဲၤဆီးပျဲကှၤ ပှး။
\v 10 မှၴၤတၴးဟၴရဴ, ကၤယး ဒၲ အၤ ဇှံအၴၤ ဒၲ အၤ သဲပျဴၤကၳး တၤဟၴၤနၲုၤ, စဴမၤရူၤ ကှံ ဒူၤစဴဒူၤတှၴၤ လၳး။ ထၲုးရဴ ကၤယး ဒၲ အၤ အဴလှူၤ န အၤခးအၳၤ တၤဟၴၤနၲုၤ, အၤ နှီဘဲၤဟဴ တှဲၤဆီးပျဲကှၤ ဟဴ။
\v 11 လီၤစးဆဲးကၳး ဟၴ ယၴၤဆၳူ အၤရီၤအၤကူး န, “အၳးပၴး ဘဲၤဘဲၤ, ဒၲ အၤ ဇှံအၴၤညှအၴၤ လၳး တၤဟၴၤနၲုၤ, အၤ ကှံ တှၲုဒၲ တှဲၤ လှၴသဲပျဴၤပၴူ အၤခးလှၴ နၲုၤ အၤ အိၤ တၤခူ꤮ တိၤ။”\f + \fr 10:11 \ft ယၤဆူယၤ ၂၈:၁၆\f*
\v 12 မှၴၤတၴးဟၴရဴ ယၳဒၤဖၳ န ယၳဒၤဖၳ မှတိၤ တၤဟၴၤနၲုၤ အၤ လှၴခိလှၴခၴူး လၳးနၲုၤ, အၤအိၤ နှ တၲၤစၲၤ꤮ တိၤ။ လှဴး꤮ ပြှဲၤ ဇှံအၴၤတှဲၤဖၳ ယၴးတၤဟၴၤ နၲုၤမၤ အၤ ဘူၤစဲၤ အိၤရှိလၳး တၲၤပြှဲၤ꤮ တၲုး ပြဲ။ ကၤယး ဒၲ အၤ ကွီးထူၤ လၳး တှဲၤမှၴၤစွှိ တၤဟၴၤနၲုၤ, အၤ ဆဴးရီၤ တှးပဴၤတှးပှဲး ပှၴ စဴ အဲၤသီး စဴ။
\v 13 မှၴၤတၴးဟၴရဴ, ဖၳ လီၤစးဆဲး ဟၴ န, “အၳးပၴးပၴး꤮ ဘဲၤဘဲၤ ဒၲ အၤ ကွီးထူၤ တှဲၤမှၴၤစွှိ ဒၲ ဘူၤစဲၤ အၤအိၤ တၤဟၴၤနၲုၤ, ဘူၤစဲၤ စဴမၤရူၤ ကှံ မှၴၤဆီးပျဲကှၤ လၳး ပှး။”\f + \fr 10:13 \ft စိူၤအၴလၤ ၂:၃၂\f*
\p
\v 14 ကီၤ မှၴၤဖၳနၲုၤရဴ, အဲၤသီး တှဲၤဇှံ ကီၤ အိၤတိၤ ဟၴရဴ အၤ စၲု ကွီးထူၤစှူ တှဲၤမှၴၤစွှိ ဒၲ ဘူၤစဲၤ ယၴၤဆၳူ အၤ အိၤ ဖၳတၴး? ကီၤ အဲၤသီး နှီဟၲုးနဴ တိၤ ဟၴရဴ အၤ စၲု ဇှံအၴၤစှူ ဘူၤစဲၤ ယၴၤဆၳူ ဖၳတၴး? ပြှဲၤဒၲၤညးဒူဆိၤ ပှၴ အဲၤသီး ကီၤ အိၤတိၤ ဟၴရဴ အဲၤသီး စၲုနှီဟၲုးစှူ ဖၳတၴး?
\v 15 အၳး ကီၤ ပျွိးဟူး ပြှဲၤဒၲၤညး ဒူဆိၤ ပှၴ အဲၤသီး တိၤ ဟၴရဴ အဲၤသီး စၲု ဒၲၤညး ဟၴဆိၤစှူ ပှၴ အၳး ဖၳတၴး? လီၤစးဆဲးကၳး ဟၴ န, “ကၤယး ဒၲ အၤ ဖၴူဟူး ပှၴ တှဲၤသဲကြှံးမီၤလၤ တၤဟၴၤ အၤခးဒှၲုၤ နၲုၤ အၤတွှိ နူၤစဴ။”\f + \fr 10:15 \ft ယၤဆူယၤ ၅၂:၇\f*
\p
\v 16 မၤနရဴ အီၤစၤရှၴလၤဖၳ တၤဟၴၤနၲုၤ အၤ ဖၴူဆံၤလှဴး တှဲၤသဲကြှံးမီၤလၤ ပွှိး꤮ တၲၤပြှဲၤ တိၤ။ မှၴၤတၴးဟၴရဴ, ပြှဲၤပြှိၤ ယၤဆူယၤ ဟၴ န, “ကၲ꤮ ဘူၤစဲၤ, မၤအၳးပၴး ကှံရှၴ ဇှံအၴၤကှၲုး ပှဲၤ တှဲၤရီၤတှဲၤကူး ယၴးနၲုၤ ပၴး?”\f + \fr 10:16 \ft ယၤဆူယၤ ၅၃:၁\f*
\v 17 မှၴၤဖၳနၲုၤရဴ, တှဲၤဇှံ မၤ အၤ အိၤ ဒၲ တှဲၤနှီဟၲုး တှဲၤရီၤတှဲၤကူး အၤလှိၤ ဟူး ပြဲ။ ဒၲ အၳး ဒၲၤညးဟၴဆိၤ ပှၴ ခြီ အၤရီၤအၤကူး အၤခၳၤအၤခၴူးရဴ, အၳး နှီဟၲုးနဴ ကှၲုး တှဲၤရီၤတှဲၤကူး ပြဲ။
\v 18 မၤနရဴ ဗး ကီၤ ဆၳၤဒူး န, “မၤ အဲၤသီး နှီဟၲုးနဴ ကှၲုး နူးတိၤ ဟဲး?” ဗး ကှံ ဟၴ န, အဲၤသီး နှီဟၲုးနဴ ဗှး။ လီၤစးဆဲးကၳး ဟၴ န,
\q1 “အဲၤသီး ငှိပြှၤ စၲု လှဴးဟဴ ဒၲ ဟၴၤခၳၤဆီးဘၤလှဴး ဟဴ။ အဲၤသီး အၤလှးအၤငှိ ယၴးနၲုၤ အၤ စၲုတှၲု လှဴးဟဴ ဒၲ ဟၴၤခၳၤ တၤဒံၤ ဟဴ။”\f + \fr 10:18 \ft ထၳၤသဲထူၤ ၁၉:၄\f*
\m
\v 19 ဗး ကှံ ဆၳၤဒူး ခၴူးသူ န, အီၤစၤရှၴလၤဖၳ တၤဟၴၤ မၤ အၤ သဲညၴးပျိးကှၲုး နူး အၳး တိၤ ဟဲး? ကၤယး ဒၲ အၤ ဟၴဆံၤ ရှၴလၲ အၳး နၲုၤမၤ ခၳးမဴစဲ ဟဴ ရဴ အၤ ဟၴ ဖၳယၴး,
\q1 “မၴူးစၲၤရှၲုၤ ဒၲ သီး တၤနှၴၤဒၳၤ ကှၲုး လၳး တိၤ တၤဟၴၤနၲုၤ, ဗး ကှံ ဆဴးရီၤ အဲၤသီး ရဴ နဴးသဲခွဲကှၲုး န သီး ပှး။ ဗး ကှံ ဆဴးရီၤ မၴူးစၲၤရှၲုၤဖၳ ဒၲ အၤ သဲညၴးပျိးဘဲ ကှၲုး ဗး တိၤ တၤဟၴၤ ရဴ ဗး နဴးသဲပျဴၤဒၳၤ န သီး ပှး။”\f + \fr 10:19 \ft ဒၲၤညး ၃၂:၂၁\f*
\m
\v 20 ဒၲခၴူး ရဴ ပြှဲၤပြှိၤ ယၤဆူယၤ ဟၴခံးဟၴဟး လၲပှိ စဴ ရဴ အၤ ဟၴ န,
\q1 “ယၳဒၤဖၳ မှတိၤ ဒၲ အၤ အယစံ မူပှၳးကှၲုး ဗး တိၤ တၤဟၴၤနၲုၤ, အၤ မူထၴူၤဟဴ ဗး ဟဴ, ရဴ ဗး အိၤလှၲုးထူၤ ပှၴ ယၳဒၤဖၳ မှတိၤ တၤဟၴၤ ဒၲ အၤ ပှၳး ဆၳၤဒူးကှၲုး ဗး တိၤ တၤဟၴၤ ဟဴ။”\f + \fr 10:20 \ft ယၤဆူယၤ ၆၅:၁\f*
\m
\v 21 မၤနရဴ, ပြှဲၤပြှိၤ ယၤဆူယၤ ရးနှီ အီၤစၤရှၴလၤဖၳ တၤဟၴၤ အၤရီၤအၤကူး ရဴ အၤ ဟၴ န,
\q1 “ဗး အိၤ တၤရီၤတၤရူး အိၤပှဴမူဆံးဆံၤ ဗးကၤယး ကှံ ကှၤခၴူးတိး ခၴူးသူ ဒၲ ဗးအိၤ တၲၤညၴး꤮ မှဴဟၴ စဴ, မၤနရဴ အဲၤသီး နှီဒး လၤဟူး ဗးငှိ တိၤ, အၤ ခၳၤကျဴပြၴူး လၤဟူး ပြဲ။”\f + \fr 10:21 \ft ယၤဆူယၤ ၆၅:၂\f*
\c 11
\s1 စဴမၤရူၤ သဲဇှဴၤနှီ အီၤစၤရှၴလၤဖၳ တၤဟၴၤ
\p
\v 1 ဖၳနၲုၤရဴ ဗး ကှံ ဆၳၤဒူး လၤဟူး သီး န, မၤ စဴမၤရူၤ ဗီးကူး ကူး ဟဴ အၤ မၴူးစၲၤဖၳ နှီဒံၤ ယၴး ဟဴ ဟဲး? အၤ ဗီးကူး နှ အဲၤသီး တၤကီၤ꤮ တိၤ။ တၤနှၴၤမူ လၤဟူး မူ ဗးယၴး, ဗး မၤ꤮ အီၤစၤရှၴလၤဖၳ တၲၤပြှဲၤပြဲ ကိးကိး။ ဗး မၤ ဖဲးအၤဘြှၤဟၤ အၤကျွီးအၤလူး, ခၳးဘဲၤစၤမၴၤ အၤကျွီး ကၤလှူၤ ပြဲ။
\v 2 စဴမၤရူၤ ဗီးကူး န အၤကၤယး ဒၲ အၤ နွိထူၤ ထၲုးဟဴ အဲၤသီး ဒၲ ကၤလၳခဲး နၲုၤတၤဟၴၤ တိၤ။ လီၤစးဆဲး ဟၴ ပြှဲၤပြှိၤ အၴလီၤယၤ အၤရီၤအၤကူး နၲုၤမၤ သီး သဲညၴး နူး တိၤ ဟဲး? အၤ တၤအှၲုးတၤဆဲးထူၤ စဴမၤရူၤ န အၤမၴူးစၲၤ အီၤစၤရှၴလၤဖၳ တၤဟၴၤ အၤရီၤအၤကူး ရဴ အၤ ဟၴ န,
\v 3 “ကၲ꤮ ဘူၤစဲၤ꤮, အဲၤသီး မှၴၤသၴူးကူး ဟဴ ပြှဲၤပြှိၤ ဒၲ နှဲၤ နဴးဟူး အဲၤသီး နၲုၤတၤဟၴၤ ဟဴ။ အဲၤသီး ဒဴၤပြၲု တှးလှဴး ဟဴ တှဲၤလၳးတူးရှဲ တၤဟၴၤ ဟဴ။ အၤ အိၤကူး ပြဲတံ ဗး တၲၤပြှဲၤ꤮ တၲုး ပြဲ, တၤဒၲၤရဴ အၳး ပှၳးမှၴၤသၴူးပး ဗးဗး။”\f + \fr 11:3 \ft ခွီ အၤရှၴလၲ တၲၤဘၤ ၁၉:၁၀, ၁၄\f*
\v 4 ရဴ စဴမၤရူၤ ဟၴဆံၤ ကှၤခၴူး လၳး ဖၳတၴး? စဴမၤရူၤ ဟၴဆံၤ လၳး န, “နှဲၤ အိၤကူး တံဒံၤ တၲၤပြှဲၤ မှတိၤ, ဗး ဒူၤအိၤကူး ကှၲုးပး ကၤယး သၲုးသိူတၲၤရီ။ ပြှဲၤဇှိၤ ဒၲ အၳး အဲ န ဘၤလၤ ယၴးနၲုၤ, အဲၤသီး ယၴးတၤဟၴၤ ဒငှံၤ စဴဘဲးထူၤ ကှၲုးအၳး တိၤ။”\f + \fr 11:4 \ft ခွီ အၤရှၴလၲ တၲၤဘၤ ၁၉:၁၈\f*
\v 5 ခိးညှယၴး ဘဲၤဘဲၤ အၤ သူ ဖၳနၲုၤဟဴ, စဴမၤရူၤ နွိထူၤ ဟဴ ပှဲၤ န အၤဘွီဒၳၤအၤတၤရၴူးထၳး ယၴးတၤဟၴၤနၲုၤ, အၤ အိၤကူးပး တၤကီၤ။
\v 6 ကီၤ စဴမၤရူၤ မှၴၤဆီးပျဲကှၤ အဲၤသီး န တှဲၤဘွီတှဲၤတၤရၴူး ကီၤဟၴရဴ, အၤငှိလၤဆ မၤ ဒၲ အဲၤသီး မှၴၤ တှဲၤရူ အၤခၳၤအၤခၴူး နၲုၤမှတိၤ။ ဒၲ အဲၤသီး မှၴၤရူတှဲၤ ခၳၤခၴူး ကီၤဟၴရဴ စဴမၤရူၤ အၤဘွီအၤတၤရၴူး နၲုၤ, အၤ မှ ပှး တှဲၤဒၴူကြး ဆၴူးဇှၳ မှပှးတိၤ ဟဴ။
\p
\v 7 ဖၳနၲုၤရဴ, အၤငှိလၤဆ မၤ မှဟဴ တှဲၤ ဒၲ အီၤစၤရှၴလၤဖၳ မူပှၳး နှီဒၴူ ယၴးနၲုၤ, အၤ မူထၴူၤ နှီဒၴူ တိၤ။ တံပြဲ ကၤယး ဒၲ စဴမၤရူၤ နွိထူၤ အဲၤသီး ယၴးတၤဟၴၤ မူထၴူၤ လၤဟူး ပြဲ။ လှဴး꤮ အၤ အိၤကူး နၲုၤတၤဟၴၤ မၤ စဴမၤရူၤ နဴး ခၳၤကျဴပြၴူး လှဴး နူးဟဴ အဲၤသီး နၲုၤတၤဟၴၤ ဟဴ။
\v 8 ဖၳ လီၤစးဆဲးကၳး ဟၴအိၤနှၴၤ န,
\q1 “စဴမၤရူၤ မှၴၤခီမှၴၤတၤပှၤကူး အဲၤသီး သဲပျဴၤ။ အဲၤသီး မူကှၲုး လၤဟူး မၤနရဴ အၤ မူထၴူၤ သဲညၴး ကှၲုး လၤဟူး အၳး တိၤ။ အၤ နှီဟၲုးကှၲုး လၤဟူး အၳး မၤနရဴ အၤ သဲညၴးပျိး ကှၲုး လၤဟူး အၳး တိၤ။ ယၳဒၤဖၳ တၤဟၴၤ နၲုၤမၤ အၤ သူ လၤဟူး န နၲုၤ တှၲုခိးညှစဴ။”\f + \fr 11:8 \ft ဒၲၤညး ၂၉:၄, ယၤဆူယၤ ၂၉:၁၀\f*
\m
\v 9 ထၲုးရဴ ခၳးဒၤဗီၤ ဟၴ န,
\q1 “အဲၤသီး မှၴၤ ပွဲၤ ရဴ အၤ တၤကြၲုးအၴၤတၤကြၲုးအိး နှီဒၴူ လၤဟူး ဆဲၤအၴၤ တၤဟၴၤနၲုၤ, အၤ ကှံ ထွှိးထူၤ နှီဒၴူ ခၴူးသူ ဒံၤ အဲၤသီး ဒဒိး ပှး နီ꤮။ ထၲုးရဴ အၤ ကှံ ထွှိးထူၤဒံၤ အဲၤသီး လှၴဆီတၤကျၲုး လၤခံ ပှး နီ꤮။
အဲၤသီး တိးကဴၤ နှီဘဲၤ လှၴူး ကှၤခၴူးဆံၤ ခၴူးသူ ဘ꤮ တၴးနၲုၤ, ပျီ နှီဒၴူဒံၤ အဲၤသီး နီ꤮။
\q1
\v 10 သူဖၳ အဲၤသီး ကှံ မူထၴူၤကှၲုး ပှး တဲး အၳး တှဲၤမှတှဲၤစဴ တဲးမှၴနၲုၤ, မှၴၤလဲးကူး အဲၤသီး မဲၤသဲၤပျဴၤ နၲုၤ နီ꤮။ နဴးခူဘဲၤ ညှတၤကံစဴ အဲၤသီး န တှဲၤပှူတှဲၤဆဲး တၤစှၳပြှဲၤ ယၴးနၲုၤ နီ꤮။”\f + \fr 11:10 \ft ထၳၤသဲထူၤ ၆၉:၂၂-၂၃\f*
\p
\v 11 ဖၳနၲုၤရဴ ဗး ကှံ ဆၳၤဒူး န, ဘီ ယၳဒၤဖၳ တၤဟၴၤ ဆီတၤကျၲုး လၤခံ အၤခဲးနၲုၤ, အၤပၴူအၤကူး လး စဴ ဟဲး? အၤပၴူအၤကူး လးတိၤ။ အဲၤသီး ယိး မှၴၤဒံၤညၴး တှဲၤသံ ရဴ, စဴမၤရူၤ မှၴၤဆီးပျဲကှၤ ကၴၤ ယၳဒၤဖၳ မှတိၤ တၤဟၴၤ, ရဴ အၤ မှၴၤ သဲခွဲကှၲုး အီၤစၤရှၴလၤဖၳ တၤဟၴၤ န အဲၤသီး ပြဲ။
\v 12 ဒၲ အဲၤသီး မှၴၤ တှဲၤသံတှဲၤအိၤရၤ အၤခၳၤအၤခၴူး, စဴမၤရူၤ ဆဴးရီၤ အဲနူၤစဴ ဟဴ ကၤယး အိၤ ဒၲ ဟၴၤခၳၤ ယၴးတၲၤဘၤ ဟဴ။ ဒၲ အဲၤသီး သၳၤကူး စဴမၤရူၤ အၤ တှဲၤမူဒၳၤ အဲၤသီး အၤခၳၤအၤခၴူး, ယၳဒၤဖၳ မှတိၤ တၤဟၴၤ နှီဘဲၤ လၲဘးကူး ဟဴ စဴမၤရူၤ အၤ တှဲၤမူဒၳၤနှီ အဲၤသီး ဟဴ။ ဖၳနၲုၤရဴ ဆၴူ꤮ လှဴး꤮ ယၳဒၤဖၳ ဒၲ စဴမၤရူၤ နွိထူၤ အဲၤသီး နၲုၤတၤဟၴၤ ကှံ ဇှံအၴၤကှၤ လှဴးဟဴ ခြီ အၤခဲး ပှးနၲုၤ, စဴမၤရူၤ ကှံ ဆဴးရီၤဆဴးဘၳး လှဴး စဴ အၳး ဘ꤮ တၴး ပှးနၲုၤ, တၤနှၴၤမူ လၤဟူး မဴး။
\s1 တှဲၤမှၴၤဆီးပျဲကှၤ ဒၲ ယၳဒၤဖၳ မှတိၤ တၤဟၴၤ အၤညၴး
\p
\v 13 ခိးညှယၴး, ဗး ဟၴဘဲၤ န သီး ယၳဒၤဖၳ မှတိၤ တၤဟၴၤ။ စဴမၤရူၤ နဴး ဗး ဖၳ ပြှဲၤဒၲၤညးဖၳ တၲၤပြှဲၤ ဒၲ ယၳဒၤဖၳ မှတိၤ တၤဟၴၤ အၤညၴး အၤခၳၤအၤခၴူး, တှဲၤမှၴၤ ဒၲ စဴမၤရူၤ ဒၴူ ဗး ယၴး ဗး တၤနှၴၤဒၳၤ နှီဒၴူ နူၤစဴ အဲၤ။
\v 14 ဖၳ စဴမၤရူၤ မှၴၤရူ ထၲုးပှၴဟဴ သီး ယၳဒၤဖၳ မှတိၤ တၤဟၴၤ အၤညၴးနၲုၤ, ဗး မူဆံး န သူဖၳ ဗး ကှံ မှၴၤ သဲခွဲ နှီပှၴ ကှၲုးဒံၤ ဗးခိး ယၳဒၤဖၳ နှီဒံၤ တၤဟၴၤ အၤညၴး, ထၲုးတိၤ သူဖၳ ဗး ကှံ အီၤလိၤကှၤနှီ ကှၲုး အဲၤသီး တၤဟၴၤဟၴၤ န အၤ ကှံ နှီဘဲၤ ကှၲုးအၳး တှဲၤမှၴၤဆီးပျဲကှၤ အၤညၴးနၲုၤရဴ, ဗး တၤနှၴၤဒၳၤ နှီဒၴူ နူၤစဴ တှဲၤမှၴၤ ဒၲ စဴမၤရူၤ ဒၴူ ဗး ယၴးနၲုၤ စဴ။
\v 15 စဴမၤရူၤ ဗီးကူး အဲၤသီး အၤခၳၤအၤခၴူး, လှဴး꤮ ကၤယး ဟၴၤခၳၤဖၳ ဒၲ အၤရှၲုၤ တၤဟၴၤနၲုၤ အၤ ထွှိးထူၤ တၤပျၴၤကၴၤ ဟဴ လၳး ခိးဘဴသိူ ဟဴ။ ကီၤဟၴဖၳနၲုၤ ရဴ ဆၴူ꤮ စဴမၤရူၤ အဲမှိၤဆံၤ ခၴူးသူ ဟဴ ယၳဒၤဖၳ ယၴးတၤဟၴၤ အၤခဲးပှးနၲုၤ အၤ ကှံ သူန မၤအီးတၴး ပှးနၲုၤ တၤနှၴၤမူမဴး လၤဟူး။ အၤ ကှံ သူစဴန ကၤယးသၴူး ထၲုးရဴ အၤ ထွှိးပြှဲၤ ကှၤခၴူး ခၴူးသူ နၲုၤ စဴ ပှး။
\v 16 ယၳဒၤဖၳ မၤ အၤသူန အၳး နီအိၤ ခဴမၳး ဟၲုးမံၤ တၲၤဘံၤနၲုၤ။ ဒၲ ဟၲုးမံၤ ယၴးတၲၤဘံၤ အၤကျဲးနၲုၤ, ဟၲုးမံၤပျဴၤ အၤရှၴလၲ တၲၤပျဴၤ ဒၲ အၳး လၳးထူၤ န စဴမၤရူၤ ယၴး ကီၤ အၤ စးဆဲး ဟၴနၲုၤ, အၤ ကှံ စးဆဲး လှဴးဟဴ တၲၤဘံၤဟဴ။ ယၳဒၤဖၳ တၤဟၴၤနၲုၤ အၤ သူကှၲုး ပှိဒံၤ န သဴၤမှဴ တၲၤသဴၤ နၲုၤနၲုၤဟဴ။ သဴၤရွှီယၴး အၤ ကီၤ စးဆဲး ဟၴရဴ အၤမှဴအၤဖူး တၤဟၴၤနၲုၤ အၤ စးဆဲး ကှၲုး လှဴး နူး ဒံၤ ဟဴ။
\p
\v 17 ယၳဒၤဖၳ ယၴးတၤဟၴၤ နၲုၤမၤ အၤသူန အၳး စၲု ဇှဴကှဲကူး အဴလီဗၤဖူး ဒၲ အၳး အီၤဆဴဒူ လၳး ဒၲ တၤရဲကၳး ယၴးတၤဟၴၤ အၤဖူး ရဴ အၳး စၲု ဇှဴကှဲကှၤ ကှၲုးကၴၤ အဴလီဗၤဖူး ဒၲ အၤ ဒူနှီဒံၤ အၤနှၴ ဒၲ မှီၤကျဲး နၲုၤတၤဟၴၤ အၤဖူး ရဴ အၳး ကှၤ ပျၲုၤထံး အီစံးလၳး။ သီး ယၳဒၤဖၳ မှတိၤ တၤဟၴၤ နၲုၤမၤ အၤသူန အဴလီဗၤမှဴ ဒၲ အၤ ဒူ ဒၲ မှီၤကျဲး ယၴးတၤဟၴၤ နၲုၤဟဴ။ ခိးညှယၴး သီး နှီဘဲၤ ကှၲုးဟဴ တှဲၤဆဴးရီၤ ဒၲ စဴမၤရူၤ ဆဴးရီၤကူး ယၳဒၤဖၳ ဖၴူးဖှၲုး ဒၲ နၲုၤခဲး တၤဟၴၤ ဟဴ။ သီး နှီဘဲၤ သူန သဴၤဖူး ယၴးတၤဟၴၤ စွီအိး နှီဟဲးနှီရၴၤ ကှၲုး သဴၤစူးထၴူး ဒၲ အၤ အိၤ ဒၲ အၤရွီကၳး ရဴ အၤ ဟူး ယၴးတၤဟၴၤ နၲုၤဟဴ။
\v 18 မၤနရဴ သီး ဒၲ အၤ မှဒံၤ ယၳဒၤဖၳ မှတိၤ ယၴးတၤဟၴၤနၲုၤ, သီး တိးဘဲၤ ဟၴဘဲၤ ထူၤမဴထူၤဖိၤ ရဴ ဟၴတၤခွိတၤကဲၤ နှီ ယၳဒၤဖၳ ဒၲ အၤ မှဒံၤ သဴၤဖူး ဒၲ အၳး ဇှဴကှဲကူး အဲၤ ယၴးနၲုၤတၤဟၴၤ တိၤ။ သီး ကီၤ တၤနှၴၤ ထူၤလၲး နှီဒၴူ သီးနှၴ ဟၴရဴ, သဲနှၴထူၤဘဲၤ လၤဟူး န, သီး ဒၴူဟဲးဒၴူရၴၤ နှီ သဴၤရွှီ မှတိၤ။ သဴၤရွှီ ဒၴူဟဲးဒၴူရၴၤ နှီ သီး ပြဲ။
\v 19 သီး ကှံ ဟၴ န, “သူဖၳ စဴမၤရူၤ ကှံ ပျၲုၤထံး အီစံး နှီ ဗးနၲုၤ, အၤ ဇှဴကှဲကူး သဴၤဖူး ယၴးတၤဟၴၤ ပြဲ။”
\v 20 သီး ဟၴ ယၴးနၲုၤမၤ အၤ မှဟဴ။ မၤနရဴ ဒၲ အဲၤသီး ဇှံအၴၤ ခြီ တိၤ အၤခၳၤအၤခၴူး, စဴမၤရူၤ ဇှဴကှဲကူး သဴၤဖူး ဒၲ အၤ မှ ယၳဒၤဖၳ ယၴးနၲုၤ ပြဲ။ ဒၲ သီး တှဲၤဇှံတှဲၤညှ အၤခၳၤအၤခၴူးရဴ, စဴမၤရူၤ ပျၲုၤထံး အီစံး သီး န သဴၤမှဴ ယၴးနၲုၤ ပြဲ။ ဖၳနၲုၤရဴ တၤနှၴၤဒၳၤ နှီဒၴူ တဲး လၤဟူး သီးနှၴ တဲးမှၴ။
\v 21 စဴမၤရူၤ ကီၤ သဲလိး နှီဒၴူ အၤ သဴၤဖူးလှၴူၤ ဒၲ အၤ မှ ယၳဒၤဖၳ သီး ယၴးတၤဟၴၤ တိၤ ကီၤဟၴရဴ သီး မၤ꤮ အၤ သဲလိး နှီဒၴူ တိၤတိၤ။
\p
\v 22 ဖၳနၲုၤရဴ တၤနှၴၤ တှးတှၴၤ လၤဟူး။ စဴမၤရူၤ နၲုၤ, တၲၤကၴူးမၤ အၤ သဲဇှဴၤနှီ အၤကၤယး, တၲၤကၴူး နၲုၤ အၤ စီၤ ဆဴးဆဴး နှီဒၴူ အၤကၤယး။ အၤ စီၤဆဴး နှီဒၴူ အၤကၤယး ယၳဒၤဖၳ ဒၲ အၤ စၲု တၤဖးကူး လၳး တၤဟၴၤနၲုၤ တၤဒၲၤရဴ အၤ သဲဇှဴၤ နှီဒၴူ သီး ဒၲ အၤ မှ ယၳဒၤဖၳ မှတိၤ ယၴးတၤဟၴၤ။ မၤနရဴ သီး တိး ဒူၤဒၳၤဇှံညှ ပျၴၤဟူး လၤဟူး အၤ တှဲၤသဲဇှဴၤ နှီဒၴူ သီး ယၴးနၲုၤ။ ကီၤမှတိၤမၤ အၤ ကှံ ပှးတှံးကူး ကှၲုး သီး ပှး။
\v 23 ယၳဒၤဖၳ ကီၤ တၤရီ ကှၤခၴူးတိး ခၴူးသူ စဴမၤရူၤ, ရဴ အဲၤသီး ကီၤ ဇှံအၴၤ ခၴူးသူ လၳး ဟၴနၲုၤ, အၤ ကှံ ပျၲုၤထံး အီစံး ကှၤခၴူး ခၴူးသူ အဲၤသီး န သဴၤမှဴ ယၴးနၲုၤ ပှး, မှၴၤတၴးဟၴရဴ စဴမၤရူၤ ကှံ ပျၲုၤထံး အီစံး ကှၤခၴူး ခၴူးသူ ဖၳနၲုၤ မၤ အၤ မှၴၤ စှူပြဲ။
\v 24 သီး ယၳဒၤဖၳ မှတိၤ တၤဟၴၤနၲုၤ အၤသူန အဴလီဗၤဖူး ဒၲ အၤ ဒူဒံၤ အၤနှၴ ဒၲ မှီၤကျဲး နၲုၤတၤဟၴၤ ဟဴ, ရဴ အၳး စၲု အီၤကှဲကှၤ ပျၲုၤထံး အီစံးလၳး န အဴလီဗၤမှဴ ဒၲ အၳး အီၤဆဴဒူ အဲၤ နၲုၤတၤဟၴၤ ပြဲ။ အၤ ဘဲၤ မှၴၤထွှိး ခိဒံၤ သီး န အၤလှၴကျိး မှၴၤဒူနှီ ယၴးနၲုၤတၤဟၴၤ။ ဖၳနၲုၤရဴ စဴမၤရူၤ ကီၤ မှၴၤအီစံး ကှၤခၴူး သဴၤဖူး ဒၲ အၤ ပှးကူး ဒၲ တၤရဲကၳး နၲုၤတၤဟၴၤ ဟၴနၲုၤမၤ အၤဇၳးကျဴး ပး စဴ န အၤ မှၴၤထွှိး သီး ယၴးနၲုၤ စဴ။
\s1 စဴမၤရူၤ ကှံ မှၴၤဆီးပျဲကှၤ ကှၲုး ယၳဒၤဖၳ တၤဟၴၤ
\p
\v 25 ပှၲုဗှူ သီး꤮, သူဖၳ သီး ကှံ ဖၴူ ထူၤလၲးထူၤမဴ တဲး သီးနှၴ တဲးမှၴ နၲုၤ, ခိးညှယၴး ဗး သဲဇှံ နဴးသဲညၴး တှးတှၴၤ သီး န တှဲၤမှတှဲၤစဴ အၤစဴအၤဇှး ဒၲ အၳး သဲညၴးပျိးနဴ လၳး တိၤ ယၴးနၲုၤတၲၤစၲၤ, မှၴၤတၴးဟၴရဴ, စဴမၤရူၤ နဴး ခၳၤကျဴပြၴူး ယၳဒၤဖၳ တၤဟၴၤ။ မၤနရဴ အၤ ခၳၤကျဴပြၴူး ညှၴးတၤဒံၤ တှၲုပြဲ ဘီ စဴမၤရူၤ နွိထူၤ အိၤနှၴၤဟဴ ယၳဒၤဖၳ မှတိၤ ဒၲ အၤ ဇှံအၴၤ ခြီ တၤဟၴၤ အၤကၤယး ဘးပြှဲၤ ဟဴ ပှး ဘီနၲုၤ ပြဲ။
\v 26 ထၲုးပှးရဴ, လှဴး꤮ အီၤစၤရှၴလၤဖၳ နၲုၤတၤဟၴၤ ကှံ နှီဘဲၤ လှဴး တှဲၤမှၴၤဆီးပျဲကှၤ ပှး။ အၤ ကှံ ထွှိးထူၤ ဖၳ ပြှဲၤပြှိၤ ယၤဆူယၤ ရးအိၤနှၴၤ နၲုၤ ပှး။ ရဴ အၤ ဟၴ န,
\q1 “ပြှဲၤ မှၴၤဆီးပျဲကှၤ စဴမၤရူၤ အၤကၤယး ယၴးတၲၤပြှဲၤနၲုၤ အၤ ကှံ အိၤ ဒၲ ဗှီးဇီအိၤ ရဴ အၤ ဟူး ပှး။ အၤ ကှံ ဖၴူ တၤဖးကူး လှဴး လှဴး꤮ ဖဲးယၤကိၤ အၤကျွီးအၤလူး ယၴးတၤဟၴၤ အၤ တှဲၤမၳးမှူရီၤစှူ နၲုၤတၤဟၴၤ ပှး။
\q1
\v 27 ဘီ ဗး ဖၴူ တၤဖးကူး ထၲုးလှဴးဟဴ အဲၤသီး တှဲၤသံ ယၴးတၤဟၴၤ အၤခဲးပှးနၲုၤ, ဗး မှၴၤ လၲဘးထူၤ ဟဴ ဗး တှဲၤအၲးလှူၤ န အဲၤသီး ဒၲ နၲုၤခဲး နၲုၤတၲၤမံး ဟဴ။”\f + \fr 11:27 \ft ယၤဆူယၤ ၅၉:၂၀-၂၁, ၂၇:၉\f*
\p
\v 28 ယၳဒၤဖၳ တၤဟၴၤ ယိး ဖၴူဆံၤကှၲုး တှဲၤသဲကြှံးမီၤလၤ ယၴး တိၤ အၤခၳၤအၤခၴူး, အဲၤသီး ထွှိးထူၤကူး ပြှဲၤ ဒၲ အၤ သဲထၴၤ စဴမၤရူၤ တၤဟၴၤ ဟဴ။ မၤနရဴ သီးညၴး ကှၲုးကၴၤ ရဴ စဴမၤရူၤ ဒၴူကြး ဟဴ သီး ဆၴူးဇှၳ အၤခၳၤအၤခၴူး အၤ နှီဘွီနှီတၤရၴူး ဒၲ သီး ယၳဒၤဖၳ မှတိၤ တၤဟၴၤ အၤညၴး ဟဴ။ ကီၤ မူကၴၤ ဒၲ ယၳဒၤဖၳ တၲၤကၴူး ဟၴရဴ စဴမၤရူၤ ယိး နွိထူၤ ထၲုးဟဴ အဲၤသီး န အၤကၤယး ဟဴ အၤခၳၤအၤခၴူး, အၤ မှိၤ နှီဒၴူ အဲၤသီး, မှၴၤတၴးဟၴရဴ အၤ အဴလှူၤ အိၤနှၴၤ ထၲုးဟဴ အၤငှိ န အဲၤသီး ဖၴူးဖှၲုးဒၳၤ မၳ꤮ နၳၤခဲး တၤဟၴၤ ဟဴ။
\v 29 မှၴၤတၴးဟၴရဴ စဴမၤရူၤ ဒၴူတှးကြး ထၲုးဟဴ ဆၴူးဇှၳ ယၴးနၲုၤ န ကၤယး ဒၲ အၤ နွိထူၤ ဟဴ လၳး ယၴးတၤဟၴၤနၲုၤ, အၤ ဟၴဘဲၤ တၤကျၴူ ကှၤခၴူး ပှး အၤငှိ တၤကီၤ꤮ တိၤ ဟဴ။
\v 30 အၤ သူဟဴ န သီး ဒၲ နၲုၤခဲး ဟဴ နၲုး, ဒၲ နၲုၤခဲး မၤ သီး စှၳးအၴၤ နှီဒး ကှၲုးအၳး စဴမၤရူၤ အၤလှးအၤငှိ တိၤ တၤဒၲၤရဴ ခိးညှယၴး ဒၲ ယၳဒၤဖၳ တၤဟၴၤ စှၳးအၴၤ နှီဒး ကှၲုးအၳး စဴမၤရူၤ အၤငှိ တိၤ အၤခၳၤအၤခၴူး စဴမၤရူၤ သဲဇှဴၤနှီ ဟဴ သီး ယၳဒၤဖၳ မှတိၤ ယၴးတၤဟၴၤ ဟဴ။
\v 31 ဖၳနၲုၤဟဴ, ခိးညှယၴး ယၳဒၤဖၳ တၤဟၴၤ နှီဒး ပှး စဴမၤရူၤ အၤငှိ တိၤ။ ရဴ စဴမၤရူၤ ယိး သဲဇှဴၤနှီ သီး အၤခၳၤအၤခၴူး, တၲၤညၴးညၴး ပှးနၲုၤ ယၳဒၤဖၳ တၤဟၴၤ ကှံ နှီဘဲၤကှၲုး စဴမၤရူၤ အၤ တှဲၤသဲဇှဴၤ ပှး။
\v 32 မှၴၤတၴးဟၴရဴ သူဖၳ စဴမၤရူၤ ကှံ သဲဇှဴၤနှီ လှဴးအၳး ပွှိး꤮ တၲၤပြှဲၤ နၲုၤရဴ, အၤ ဒဴနှၲုး အိၤသူ လှဴးပျီး အၳး ပွှိး꤮ တၲၤပြှဲၤ ဒၲ တှဲၤနှီဒး ငှိ တိၤ အၤပှိၤကၳး ယၴးနၲုၤ ဟဴ။
\s1 တှဲၤထၳၤသဲထူၤ စဴမၤရူၤ
\q1
\v 33 စဴမၤရူၤ အၤ တှဲၤသဲဇှဴၤ, အၤ တှဲၤသီတှဲၤဖဲ န အၤ တှဲၤသဲခၳၤသဲညၴး ယၴးတၤဟၴၤနၲုၤ, အၤဒၳၤအၤဇှး နူၤစဴ။ အၤ တၤရီၤတၤရူး မှၴၤတှဲၤ ယၴးတၤဟၴၤနၲုၤ, အၳး သဲညၴးထွှိ ဘဲ စဴ တၲၤပြှဲၤ꤮ တိၤ။ အၤကျူ တၤဟၴၤနၲုၤ အၳး ကြွိး သဲညၴး ဘဲ စဴ တၲၤပြှဲၤ꤮ တိၤ။
\p
\v 34 လီၤစးဆဲးကၳး ဟၴ န, 
\q1 “မၤအၳးပၴး သဲညၴးထွှိ ဘဲနဴ စဴမၤရူၤ အၤသဲပျဴၤ ပၴး? မၤအၳးပၴး တၲၤပြှဲၤ ဇှၳးကျူဇှၳးကျိး ဘဲနဴကှၲုး စဴမၤရူၤ ပၴး? အၤ အိၤနဴ နှ တၲၤပြှဲၤ꤮ တိၤ။”\f + \fr 11:34 \ft ယၤဆူယၤ ၄၀:၁၃\f*
\q1
\v 35 “ကၤယး ဒၲ အၤ မှၴၤဘွီမှၴၤတၤရၴူး နဴ အဲလး ဟဴ စဴမၤရူၤ ရဴ စဴမၤရူၤ တိး မှၴၤဘွီမှၴၤတၤရၴူး ကှၤခၴူးဆံၤ ကှၲုးကၴၤ လၳး နၲုၤမၤ အၤ အိၤ အၳးပၴး?”\f + \fr 11:35 \ft စိူဘ ၄၁:၁၁\f*
\q1
\v 36 မှၴၤတၴးဟၴရဴ, အၤ ဘူလှူၤ တှဲၤလှဴး꤮ ပျီး, အၤ မူခွဲၤနှီ တှဲၤလှဴး꤮ ပျီး န အၤ တၤရၴူးပြှိၤပြှူး တၤဟၴၤ, ရဴ ဒၲ အၤ ဘူလှူၤ တှဲၤပွှိး꤮ တၲၤစၲၤ အၤခၳၤအၤခၴူး အၳး ထၳၤသဲထူၤနှီ ဟဴ စဴမၤရူၤ ဟဴ။ ကၤယး ပွှိး꤮ တၲၤပြှဲၤ ကှံ ထၳၤသဲထူၤဒံၤ စဴမၤရူၤ အၤစှၳစှၳ အၤထံးထံး နီ꤮။ အၤမၴၤ။
\c 12
\s1 ဒၴူလှူၤ တှဲၤအိၤထွှိးပြှဲၤ ဒၲ စဴမၤရူၤ အၤညၴး
\p
\v 1 ဖၳနၲုၤရဴ, ပှၲုဗှူ သီး꤮, စဴမၤရူၤ အၤ တှဲၤသဲဇှဴၤ ပှဲၤ နၲုၤ, အၤဒၳၤအၤဇှး တၤလွိဆံးလံး စဴ ဒၲ ပှဲၤညၴး အၤခၳၤအၤခၴူး, ဗး ကွီးသဲဇှဴၤ သီး န သီး ကှံ ဒၴူလှူၤ သီး နှၴကျဴ ယၴး ဒၲ စဴမၤရူၤ အၤ အိၤ ဖၳ တှဲၤလၳး ဒၲ အၤ ထွှိးပြှဲၤ, ဖၳ တှဲၤလၳး ဒၲ အၤ စးဆဲး န ဖၳ တှဲၤလၳး ဒၲ အၤတိး လၳးသဲပျဴၤ အၤ တှဲၤသဲဇှံ နၲုၤ နီ꤮။ သီး တိး စဴဘဲးထူၤ စဴမၤရူၤ ဖၳယၴးနၲုၤမၤ မှဟဴ ကျူ ဒၲ အၤတိးအၤဘဲၤ တၲၤဘိး ဟဴ။
\v 2 အိၤထွှိးပြှဲၤ မူဘံးကှၲုး တဲး ဖၳ ကၤယး ဒၲ အၤ သဲညၴး ကှၲုးအၳး စဴမၤရူၤ တိၤ နၲုၤတၤဟၴၤ အၤလှၴကျိး အိၤထွှိးပြှဲၤ နၲုၤတဲးမှၴ နီ꤮။ သူဖၳ သီး ကှံ အိၤထွှိးပြှဲၤ ခိဒံၤ န အဲၤသီးနၲုၤ ရဴ, နဴးထၳၤလှူၤ တၤပျၴၤသဲး ခိကူး သီး တှဲၤတၤနှၴၤ တၤဟၴၤနၲုၤ န စဴမၤရူၤ နၲုၤ နီ꤮။ သီး ကီၤ မှၴၤဖၳနၲုၤ တံမၤ သီး သဲညၴးဟူးဘဲ ပြဲ တှဲၤ ဒၲ စဴမၤရူၤ သဲဇှံ နဴးမှၴၤ သီးနၲုၤ တၤဟၴၤ ပြဲ။ တံရဴ သီး ကှံ သဲညၴးဟူး တှဲၤရူ, တှဲၤမှၴၤမှိၤ စဴမၤရူၤ အၤသဲပျဴၤ, န တှဲၤသဲညၴး လၲဘးဟူး စဴမၤရူၤ အၤ တှဲၤသဲဇှံ တၤဟၴၤ ပှး ပြဲ။
\p
\v 3 ဒၲ စဴမၤရူၤ အၤဘွီအၤတၤရၴူး ခၳၤခၴူးရဴ အၤ ဒူၤထူၤ ဗး န ဗး ကှံ ထွှိး ပြှဲၤဒၲၤညးဖၳ တၲၤပြှဲၤ အၤခၳၤအၤခၴူး, ဗး ဟၴ လှဴးပျီး သီး ပွှိး꤮ တၲၤပြှဲၤ န, တၤနှၴၤဒၳၤ လၲကျဴး တဲး သီးနှၴ န ဘ သီး တိးကဴၤ တၤနှၴၤ နှီဒၴူ သီးနှၴနၲုၤ တဲးမှၴ နီ꤮။ မှတၲၤခိနၲုၤ သီး တိးဘဲၤ တၤနှၴၤနှီ သီးနှၴ ဘ အၤကဴၤအၤဘဲၤ နၲုၤပြဲ။ ဆၳၤဒူး လှူၤမူ နှီဒၴူ သီး တှဲၤဇှံတှဲၤညှ ဒၲ စဴမၤရူၤ ဒၴူ သီး နၲုၤမၤ အၤဒၳၤ ဘ꤮ တၴးနၲုၤ တၤနှၴၤသူ လၤဟူး ဘနၲုၤပြဲ နီ꤮။
\v 4 ပှဲၤနှၴ မၤ တၲၤပြှဲၤ စံး လၳး ပြဲ တၤဒၲၤရဴ ပှဲၤနှၴကျဴ အၤကြှံၤအၤကြှဴး တၤဟၴၤ နၲုၤမၤ အၤ အိၤခိလၳး။ အၤကြှံၤအၤကြှဴး တၲၤစၲၤ န တၲၤစၲၤ နၲုၤ, အၤ မှၴၤ တှဲၤမှၴၤ သူလၳး တိၤ။
\v 5 ဖၳနၲုၤဟဴ ပှဲၤ အိၤရှိအိၤအဲ တၤဒၲၤရဴ ပှဲၤ ထွှိးထူၤဟဴ လၳး နှၴတၲၤပြှဲၤ꤮ တၲုး ဒၲ ခြီ အၤကၳးဟဴ။ ပှဲၤ အိၤအီစံးတှၲ လှဴးဟဴ လၳး ပွှိး꤮ တၲၤပြှဲၤဟဴ။
\v 6 ပှဲၤ ကှံ နဴးအၴၤ ပှဲၤ ဆၴူးဇှၳ ဒၲ စဴမၤရူၤ ဒၴူဘွီ ဒၴူတၤရၴူး ခိလၳး တၲၤပြှဲၤ န တၲၤပြှဲၤ ယၴးနၲုၤ။ စဴမၤရူၤ ကီၤ နဴးဟၴဆိၤဒၲၤညး ကၤယး တၲၤပြှဲၤပြှဲၤ န အၤလှးအၤငှိ ကီၤဟၴရဴ, အၤ တိးဘဲၤ ဟၴဆိၤဒၲၤညး ဘ စဴမၤရူၤ ဒၴူ လၳး တှဲၤဇှံတှဲၤညှ နၲုၤပြဲ။
\v 7 ကီၤ စဴမၤရူၤ ဒၴူ ကၤယး တၲၤပြှဲၤပြှဲၤ အၤ တှဲၤစှူတှဲၤဒဲၤ ဒၲ အၤ နဴးမှၴၤစွှိ လၳး န အၳးရှၲုၤ ကီၤဟၴရဴ, အၤ တိးဘဲၤ မှၴၤစွှိ အၳး။ အၤ ကီၤ ဒၴူ ကၤယး တၲၤပြှဲၤပြှဲၤ အၤ တှဲၤစှူတှဲၤဒဲၤ ဒၲ အၤ ကှံ နဴးအီၤသိူ လၳး န အၳး ကီၤဟၴရဴ, အၤ တိးဘဲၤ အီၤသိူ အၳး။
\v 8 ကီၤ စဴမၤရူၤ ဒၴူ ကၤယး တၲၤပြှဲၤပြှဲၤ အၤ တှဲၤစှူတှဲၤဒဲၤ ဒၲ အၤ ဘဲၤ ဆူၤကြွိး အၳးခၴူး ကီၤဟၴရဴ အၤ တိးဘဲၤ ဆူၤကြွိး အၳး။ ကီၤ ကၤယး တၲၤပြှဲၤ အၤ သဲပျဴၤဆိူၤ မှၴၤလၳးမှၴၤတူး ကၤယး ဆိးရှူၤဆိးဖဖၳ တၤဟၴၤ န အၤ တှးမှၲုတှးတှဲၤ တၤဟၴၤ ကီၤဟၴရဴ အၤ တိးဘဲၤ သဲပျဴၤဆိူၤ မှၴၤလၳးမှၴၤတူး ပှၴဒံၤ အၳး။ စဴမၤရူၤ ကီၤ ဒၴူ ကၤယး တၲၤပြှဲၤပြှဲၤ အၤ တှဲၤစှူတှဲၤဒဲၤ ဒၲ အၤ ဘဲၤ ထွှိး ခၳၤကျဴခၳၤကျူး ဟၴရဴ အၤ တိးဘဲၤ မှၴၤ ဆးပြှဲဆးမူး နှီဒံၤ။ ကၤယး တၲၤပြှဲၤပြှဲၤ ကီၤ အၤ သဲဇှဴၤ မှၴၤစွှိနှီ အၳး ကီၤဟၴရဴ, အၤ တိးဘဲၤ မှၴၤ ဒၲ တှဲၤသဲလှၲုဖဴၤဖံး အၤကၳး။
\p
\v 9 မှိၤခမှိၤခိၤ တဲး အၳး တဲးမှၴ နီ꤮။ သဲဇှဴကူး တှဲၤမၳးမှူရီၤစှူ နီ꤮။ ဒီကျှ မၤနှီရူ လၤဟူး တှဲၤရူ နီ꤮။
\v 10 မှိၤ နှီဒၴူ လၳး ဖၳ ပှၲုဗှူ တၲၤမှၲု ဟဴကၳးနၲုၤ နီ꤮။ ဘၴၤဇှံဘၴၤညှ နှီဒၴူ လၳး တၲၤပြှဲၤ န တၲၤပြှဲၤ နီ꤮။
\v 11 ကြှံးမှၴၤ လၤဟူး ဘူၤစဲၤ အၤတှဲၤမှၴၤ နီ꤮။ တၤကျၴး လၤဟူး တဲးမှၴ နီ꤮။ ဒး မှၴၤဟဴ ဘူၤစဲၤ အၤတှဲၤမှၴၤ ဟဴ ဟၴနၲုၤမၤ ဒူၤဆိူၤ လၤဟူး သီး သဲပျဴၤ နီ꤮။
\v 12 သီး တှဲၤမူဆံး ဒၲ စဴမၤရူၤ တၤရီၤတၤရူး ပှၴ သီးညၴး ယၴးတၤဟၴၤနၲုၤ, သဲကြှံးသဲလှဴး လၤဟူး နီ꤮။ ဘီ တှဲၤပှူတှဲၤဆဲး ဟူးဘဲၤ သီး အၤခဲးနၲုၤ, ခူသဲဒိး လၤဟူး, ကွီးစဴဘဲး လၤဟူး ပွှိး꤮ ဖှၲု နီ꤮။
\v 13 စဴမၤရူၤ အၤကၤယး တၤဟၴၤ ကီၤ ဆိးရှူၤဆိးဖ ဟၴရဴ, ဖၴူစွှိမှၴၤကိး ပှၴနှီ ကှၲုး အဲၤသီး နီ꤮။ မူ ဒၴူအၴၤဒၴူအိးဆံၤ လၤဟူး ဆီးပြှၴဆီးမှူၤ နီ꤮။ အဲ အိၤမၴူး အိၤပှၴ လၤဟူး အဲၤသီး ဒၲ သီး ဟီၤဒဴကၳး နီ꤮။
\p
\v 14 ဆဴးရီၤဆဴးဘၳး ဒံၤ ကၤယး ဒၲ အၤ မှၴၤစှၴူးမှၴၤစှံၤ သီး နၲုၤတၤဟၴၤ နီ꤮။ ကွီးစဴဘဲး ဒၲ စဴမၤရူၤ ကှံ ဆဴးရီၤနှီ အဲၤသီး နၲုၤ နီ꤮, အီၤဆဴးအီၤဘၤဆံၤ တဲး အဲၤသီး တဲးမှၴ နီ꤮။
\v 15 သဲကြှံးသဲလှဴး ရှိကှၲုး န ကၤယး ဒၲ အၤ သဲကြှံးသဲလှဴး နၲုၤတၤဟၴၤ နီ꤮။ သဲပျှဲးသဲဇှဴၤ ရှိကှၲုး န ကၤယး ဒၲ အၤ သဲပျှဲးသဲဇှဴၤ နၲုၤတၤဟၴၤ နီ꤮။
\v 16 အိၤထွှိးပြှဲၤ ရှိလှဴး လၳး ဒၲ သဲပျဴၤ တၲၤမၴး꤮ စံး အၤကၳး နီ꤮။ ဖၴူထူၤလၲး တဲး လၤဟူး သီး သဲပျဴၤ တဲးမှၴ နီ꤮။ မှတၲၤခိနၲုၤ, ဘဴသိူခဲခိး နှီကှၲုး လၤဟူး န ကၤယး ဆိးရှူၤဆိးဖဖၳ နၲုၤတၤဟၴၤ နီ꤮။ တၤနှၴၤဒၳၤ နှီဒၴူ နှဲၤနှၴ တဲးမှၴ နီ꤮။
\p
\v 17 ကၤယး ဒၲ အၤ မှၴၤစှၴူး နှဲၤ နၲုၤ, မှၴၤစှၴူး ကှၤခၴူးဆံၤ တဲး အဲၤသီး တဲးမှၴ နီ꤮။ တှဲၤမှၴၤ ဒၲ အၳး ပွှိး꤮ တၲၤပြှဲၤ တၤနှၴၤ န အၤရူ တၤဟၴၤနၲုၤ, အယစံ ပှၳးမှၴၤ လၤဟူး တှဲၤမှၴၤ ဖၳနၲုၤ တၤဟၴၤ နီ꤮။
\v 18 အယစံ အိၤထွှိးပြှဲၤ ကြှံးကျဲး ကှၲုး လၤဟူး န အၳး ဘ အၤ စှူ တၤဒံၤ န နှဲၤနၲုၤ နီ꤮။
\v 19 ခိးဘဴသိူ သီး, အၳး ကီၤ မှၴၤဆဲး သီး ဟၴရဴ, မှၴၤလှၴူး ကှၤခၴူးဆံၤ တဲး အၳး တဲးမှၴ နီ꤮။ နဴးစီၤရူၤဒံၤ အဲၤ န စဴမၤရူၤ ပှး, မှၴၤတၴးဟၴရဴ လီၤစးဆဲးကၳး ဟၴ န, “ပြှဲၤ ဒၲ အၤ မှၴၤလှၴူးဆံၤ ကှၤခၴူး ကၤယး ဒၲ အၤ မှၴၤ တှဲၤမၳးမှူ နၲုၤတၤဟၴၤ မၤ ဗး ပြဲ။ ဗး မှၴၤလှၴူး ကှၤခၴူးဆံၤဒံၤ န ဗးနှၴ ပှး,”\f + \fr 12:19 \ft ဒၲၤညး ၃၂:၃၅\f* ဘူၤစဲၤ ဟၴ ဖၳနၲုၤ။
\v 20 မှတၲၤခိနၲုၤ, ဖၳ လီၤစးဆဲးကၳး ဟၴ န,
\q1 “ကၤယး ဒၲ အၤ သဲထၴၤ နှဲၤ တၤဟၴၤနၲုၤ, အၤ ကီၤ သဲဗှီးသဲအၴၤ ဟၴရဴ, တၤရှၳ ဒၴူအၴၤ အဲၤ နီ꤮။ အၤ ကီၤ လၤဒူ သဲအိးထၴူး ဟၴရဴ, တၤရှၳ ဒၴူအိး လၳး နီ, သီး ကီၤ မှၴၤဖၳနၲုၤ ဟၴမၤ, အၤ ကှံ သဲတၤရှဲး နှီဒၴူ အၤနှၴ သူန သီး ဒူၤထူၤ မီၤကျွိ ဒၲ အၤ ခၳၤကျဴခၳၤ နၲုၤ ပှး။”\f + \fr 12:20 \ft ပြှဲၤသီဖဲ တှဲၤဟၴဘဲၤ ၂၅:၂၁-၂၂\f*
\m
\v 21 ပျွိး မှၴၤပၴ တဲး တှဲၤမၳးမှူ န နှဲၤနှၴ တဲးမှၴ နီ꤮။ မှၴၤပၴကူး တှဲၤမၳးမှူ ယၴးနၲုၤ န တှဲၤရူ ယၴးနၲုၤ နီ꤮။
\c 13
\s1 ခြီဖၳ တၤဟၴၤ တိး နှီဒး ကၤယး ဒၲ အၤ ပၲ လၳး တၤဟၴၤ အၤငှိ
\p
\v 1 အၳး ပွှိး꤮ တၲၤပြှဲၤ တိးဘဲၤ စှၳးအၴၤ နှီဒး ခွီစဴဖူၤ ဒၲ အၤ ပၲထၴူးကှၴ တၤဟၴၤ အၤငှိ, မှၴၤတၴးဟၴရဴ စဴမၤရူၤ ကီၤ နဴးပၲ အဲၤသီး တိၤ ဟၴနၲုၤ, အဲၤသီး ထူၤထွှိးဘဲ ခွီ တိၤ။ ကၤယး ဒၲ အၤ ပၲထၴူးပၲကှၴ ခိးညှယၴး တၤဟၴၤ နၲုၤမၤ စဴမၤရူၤ ဒူၤထူၤ လှဴး အဲၤသီး ပြဲ။
\v 2 ဖၳနၲုၤ ရဴ, ကၤယး ဒၲ အၤ ဆဆံၤ ပြှဲၤပၲထၴူးပၲကှၴ တၤဟၴၤ နၲုၤမၤ အၤ ဆဆံၤဟဴ စဴမၤရူၤ တၤရီၤတၤရူး ဒူၤထူၤ တှဲၤယၴးနၲုၤ ဟဴ။ ထၲုးတိၤ, ကၤယး ဒၲ အၤ မှၴၤ ဖၳယၴး တၤဟၴၤနၲုၤ, အၳး ကှံ စီၤရူၤ အဲၤသီး ပှး။
\v 3 ကၤယး ဒၲ အၤ မှၴၤတှဲၤရူ တၤဟၴၤနၲုၤ, အၤ လိၤ သဲအီၤဆၴး န ပြှဲၤပၲထၴူးကှၴ ယၴးတၤဟၴၤ အၤလှၴ တိၤ။ မၤနရဴ ကၤယး ဒၲ အၤ မှၴၤတှဲၤသံ တၤဟၴၤနၲုၤ, အၤ ကှံ သဲအီၤဆၴး အဲၤသီး အၤလှၴ ပှး။ ဖၳနၲုၤရဴ သီး ကီၤ သဲဇှံ သဲအီၤဆၴး အဲၤသီးလှၴ တိၤ ဟၴရဴ, မှၴၤ တှဲၤရူနၲုၤ, ဒၲ သီး မှၴၤဖၳနၲုၤ အၤခၳၤအၤခၴူးရဴ ပြှဲၤပၲတှဲၤ ယၴးတၤဟၴၤ ကှံ ထၳၤသဲ နှီဒၴူ သီး ပှး။
\v 4 မှၴၤတၴးဟၴရဴ, သူဖၳ အၤ ကှံ ထွှိးဘွီထွှိးတၤရၴူး ဒၲ သီးညၴး ရဴ စဴမၤရူၤ ဒူၤထူၤ ပှၴဟဴ သီးခွီ ယၴးတၤဟၴၤ ဟဴ။ သီး ကီၤ မှၴၤသံ ဟၴရဴ သီး တိးဘဲၤ သဲအီၤဆၴး မှလၤကိး နူး ဟဴ, မှၴၤတၴးဟၴရဴ စဴမၤရူၤ ဒၴူ မှလၤကိး ဟဴ လၳး တၤရၴူးဆိူၤဆဴး ဒၲ အၤ ကှံ စီၤရူၤနှီ သီး ပှး ဟဴ။ အဲၤ မၤ စဴမၤရူၤ အၤ ပြှဲၤမှၴၤတှဲၤဖၳ တၲၤပြှဲၤ။ ဘီ အၤ စီၤရူၤ ကၤယး ဒၲ အၤ မှၴၤသံတှဲၤ တၤဟၴၤ ဖၳယၴး အၤခဲးနၲုၤမၤ မှဟဴ အၤ စီၤရူၤ ပှၴ ဟဴ စဴမၤရူၤ အၤခးလှၴ ဟဴ။
\v 5 ဖၳနၲုၤရဴ, သီး တိးဘဲၤ နှီဒး ကၤယး ဒၲ အၤ ပၲ သီး တၤဟၴၤ အၤငှိ။ ဒၲ သီး မှၴၤသံ အၤခၳၤအၤခၴူးရဴ အၤ ကှံ စီၤရူၤ သီး ပှး ဖၳနၲုၤ တံဒံၤ မှတိၤ, သူဖၳ သီး ကှံ သဲညၴးလှူၤ နှီဒၴူ ကှၲုး ပှိဒံၤ သီးနှၴ န မှၴၤဖၳယၴး မၤ အၤရူရူ ဖၳနၲုၤ ပြဲ။
\v 6 ဖၳနၲုၤ အၤခၳၤအၤခၴူးရဴ, သီး တိးဘဲၤ ဒၴူပှၴ ကှၲုး ခွီ အၤမိၤအၤရ, မှၴၤတၴးဟၴရဴ အဲၤသီး မၤ အၤ ထွှိး စဴမၤရူၤ အၤ ပြှဲၤမှၴၤတှဲၤဖၳ တၤဟၴၤ။ ထၲုးရဴ အဲၤသီး မၤ အၤ ဒၴူလှူၤ အၤသဲ ရဴ အၤ မှၴၤ လှဴးဆၲုလှဴးခဲး ပှၴ အၳး န အၤ တှဲၤပၲတၤရီ ယၴး အၤညၴး။
\v 7 ဖၳနၲုၤရဴ, သီး လိၤ ဒၴူ အၳး တၤဟၴၤနၲုၤ, ဒၴူ လၤဟူး, ကီၤ သီး လိၤ ဒၴူ နှီဒၴူဒံၤ သီး နှၴဘူၤစဲၤ အၤမိၤအၤရ ကီၤဟၴရဴ ဒၴူ လၤဟူး နီ꤮။ သီး ကီၤ လိၤဒၴူ အၤမိၤအၤရ ဒၲ အၤရှၲုၤ တၤဟၴၤ ဟၴရဴ တၤရှၳ ဒၴူ လၤဟူး နီ꤮။ သီး တိး ဘၴၤဇှံဘၴၤညှ အၳး တၤဟၴၤနၲုၤ ဘၴၤဇှံဘၴၤညှ လၤဟူး အၳး နီ꤮။ သီး တိး မှၴၤလီးမှၴၤတၤခဲး အၳး တၤဟၴၤနၲုၤ မှၴၤလီးမှၴၤတၤခဲး လၤဟူး အၳး နီ꤮။
\s1 တှဲၤမှိၤနှီ လၳး တၲၤပြှဲၤ န တၲၤပြှဲၤ
\p
\v 8 ပျလီးလှဴး သီးနှၲုသီးဆၳၤ နီ꤮, နဴးအိၤကူး တဲး တၲၤစၲၤ꤮ တဲးမှၴ နီ꤮။ နဴးအိၤကူး ပြဲတံ ဆၳၤ ဒၲ သီး လိၤ မှိၤနှီ လၳး တၲၤပြှဲၤ န တၲၤပြှဲၤ နၲုၤပြဲ နီ꤮။ မှၴၤတၴးဟၴရဴ ကၤယး ဒၲ အၤ မှိၤနှီ အၳး နၲုၤ, အၤ မှၴၤ လၲဘးဟဴ တှဲၤသိူတှဲၤသူၤ ဟဴ။
\v 9 စဴမၤရူၤ အၤ တှဲၤမၴၤကူးငှိ တၤဟၴၤ ဟၴ န, “စၲုသံ တဲး အၳးဖၳအၳးမၴး တဲးမှၴ နီ,” “မှၴၤသၴူး တဲး ပြှဲၤလှၳၤ ကၤယး တဲးမှၴ နီ,” “အၴၤဟၲုၤ တဲး အၳးတှဲၤ တဲးမှၴ,” “သဲဇှံသဲလှဴး ကှၲုး တဲး အၳးတှဲၤ တဲးမှၴ,” လှဴး တှဲၤယၴးတၤဟၴၤ, န တှဲၤမၴၤကူးငှိ ဒၲ အၤရှၲုၤတၤဟၴၤ ဘၴၤတှၲလှဴး ပြဲ လၳး တၲၤမံး ရဴ အၤ ဟၴ န, “မှိၤနှီ ကၤယး ဒၲ အၤ အိၤဖံၤ နှဲၤ ခးဆဴးခးဆၴူ တၤဟၴၤ ဖၳ နှဲၤ မှိၤလှူၤ နှီဒၴူ နှဲၤနှၴ နၲုၤ နီ꤮။”\f + \fr 13:9 \ft ထၴၤကှၤ ၂၀:၁၃-၁၅, ၁၇, စဴဘၳၤစဴဘဲး ၁၉:၁၈, ဒၲၤညး ၅:၁၇-၁၉, ၂၁\f*
\v 10 သီး ကီၤ မှိၤနှီ အၳး နၲုၤ သီး မှၴၤသံ ပး အၳး တိၤ ဟဴ။ ဖၳနၲုၤရဴ ကၤယး ဒၲ အၤ မှိၤနှီ အၳး နၲုၤ, အၤ ကြွိး မှၴၤလၲဘး လှဴးဟဴ တှဲၤသိူတှဲၤသူၤ ဟဴ။
\p
\v 11 သီး ဘဲၤ မှိၤနှီ အၳး မှၴၤတၴးဟၴရဴ ခိးညှ ယၴးနၲုၤ သီး သဲညၴး န ဆၲုခဲး ဒၲ အၤ လိၤဒၳၤ မှလၤကိးလၲ ယၴးတၲၤစၲၤနၲုၤ အၤ ဖံၤ꤮ ကှံရှၴ ဟူးတှၲုဟဴ။ အီၤထဴၤမဴး လၤဟူး, ဆၲုခဲး တိး အိၤမၴူးအိၤ မှပှးတိၤ ဟဴ။ တှဲၤမှၴၤဆီးပျဲကှၤ ပှဲၤ ယၴးနၲုၤ, အၤ ဟူးတှၲု ဖံၤကျဴး ဟဴ န ဒၲ ပှဲၤ ဇှံအၴၤ လၳ ခဲး နၲုၤဟဴ။
\v 12 မှဴခီ ကှံရှၴ စၲုတၤလွိကူး ဟဴ, မှဴ ကှံရှၴ ဘၳးတၤလီ လးဟဴ။ ဖၳနၲုၤရဴ ပှဲၤ ကှံ ဒူၤတှးကူး လှဴး တှဲၤမှၴၤမၳးမှူ ဒၲ ပှဲၤ မှၴၤ ဒၲ တှဲၤခီကျဲး ယၴးနၲုၤတၤဟၴၤ ပိ꤮။ ရဴ ပှဲၤ ကှံ ကံးသူထူၤ လၤဟူး တှဲၤလီး အၤစှၤ တှဴထဲ ယၴးတၤဟၴၤ ပိ꤮။
\v 13 ယၴးတၲၤဖှၲုရဴ, ပှဲၤ အိၤထွှိးပြှဲၤ သးရူး အၴၤအိး ကှၲုးအၳး ဖၳ ကၤယး ဒၲ အၤ အိၤထွှိးပြှဲၤ ဒၲ မှဴဆဲးကျဲး နၲုၤတၤဟၴၤ ပိ꤮။ မှၴၤ တၤရံးတၤပူး ပွဲၤလး ဘဲၤဘဲၤ, အၴၤမှံၤအိးပြူ ဘဲၤဘဲၤ, သွီၤထၴူး အၤ တှဲၤသဲဇှံ မၳးမှူ တၤဟၴၤ ဘဲၤဘဲၤ, တှဲၤတၤနှၴၤ ပၤတပၤတၲး တၤဟၴၤ ဘဲၤဘဲၤ, တှဲၤကျၴူတှဲၤငး လၳး တၤဟၴၤ ဘဲၤဘဲၤ, တှဲၤတၤနှၴၤ သဲခွဲ လၳး တၤဟၴၤ ဘဲၤဘဲၤ, ပှဲၤ မှၴၤပှးတိၤ ဟဴ ပိ꤮။
\v 14 ကြွိး မူဘံးကှၲုး ယၴၤဆၳူခြီ အၤ တှဲၤအိၤထွှိးပြှဲၤ ယၴးနၲုၤ နီ꤮။ ဖၳ သီး ကံးသူထူၤ ဟၴူၤစှၤ နၲုၤ, ကံးသူထူၤ တၤပျၴၤ ကှၲုးကၴၤ ဒၲ ဘူၤစဲၤ ယၴၤဆၳူခြီ ရဴ တၤနှၴၤ ပှး တဲး လၤဟူး တှဲၤလှံၤ မှၴၤမှိၤ သွီၤထၴူး အၤ တှဲၤသဲဇှံသဲလှဴး အၤကျူအၤကျိး တၤဟၴၤ တဲးမှၴ နီ꤮။
\c 14
\s1 ဒူၤ ပှး တဲး လၳး တၲၤပြှဲၤ န တၲၤပြှဲၤ တှဲၤသံ တဲးမှၴ
\p
\v 1 အဲမှိၤဆံၤ ပှၴ ခြီဖၳ ဒၲ အၤတှဲၤဇှံ ပၤတီပး ဒံၤညၴး နၲုၤတၤဟၴၤ နီ꤮။ အဲၤသီး အၤတှဲၤတၤနှၴၤ တၤဟၴၤနၲုၤ, အၤ ခိ န နှဲၤ ဘဲၤဘဲၤ, ကြှူဆံၤ တဲး အဲၤသီး တဲးမှၴ နီ꤮။
\v 2 ကၤယး တၤဟၴၤဟၴၤနၲုၤ အၤ ဇှံအၴၤ န အၴၤ အီးတၴး꤮ မၤ အၤနှီ ပြဲ အၤ ဟၴ တၤဒၲၤရဴ ကၤယး ဒၲ အၤတှဲၤဇှံ ပၤတီပး ယၴးတၲၤပြှဲၤနၲုၤ အၤ အၴၤ ပြဲတံ သဴၤတှဴးဘူးလဲၤ ပြဲ။
\v 3 ကၤယး ဒၲ အၤ အၴၤ လှဴး တှဲၤပွှိး꤮ တၲၤစၲၤ တၲၤပြှဲၤနၲုၤ, အၤ ဘဲၤ တၤနှၴၤ ပၤတီနှီ ကၤယး ဒၲ အၤ အၴၤ ကှၲုးအၳး တှဲၤပွှိး꤮ တၲၤစၲၤ တိၤ ယၴးနၲုၤ တၲၤပြှဲၤ တိၤ။ ဖၳနၲုၤဟဴ ကၤယး ဒၲ အၤ အၴၤ ကှၲုးအၳး ပွှိး꤮ တၲၤစၲၤ တိၤ ယၴးတၲၤပြှဲၤနၲုၤ, အၤ ဘဲၤ ဒူၤ တှဲၤသံ နှီ ကၤယး ဒၲ အၤ အၴၤ တှဲၤပွှိး꤮ တၲၤစၲၤ ယၴးတၤဟၴၤနၲုၤ တိၤ, မှၴၤတၴးဟၴရဴ စဴမၤရူၤ အဲမှိၤဆံၤ ကၤယး ယၴးတၲၤပြှဲၤ။
\v 4 နှဲၤ စၲု ပှၳး ဒူၤ တှဲၤသံ တှၲု စဴ အၳး ပြှဲၤမှၴၤတှဲၤဖၳ ရဴ မၤ နှဲၤ မၤ ကၤယး ဖၳတၴး တၲၤပြှဲၤ စဴ? အၤ မှၴၤ ထွှိးထူၤ အၤတှဲၤမှၴၤ ဘဲၤဘဲၤ, အၤ မှၴၤ ထွှိးထူၤ တိၤ ဘဲၤဘဲၤ, အၤဘူၤစဲၤ အိၤဒံၤ ရဴ အၤ ကှံ ဟၴ နှီဒၴူဒံၤ လၳး ပှး ကိးကိး, မှၴၤတၴးဟၴရဴ ဘူၤစဲၤ စဴမၤရူၤ ယၴးနၲုၤ, အၤ မှၴၤစွှိ ဘဲစှူ ပှၴ အဲၤသီး အၤခၳၤအၤခၴူး, အဲၤသီး ကှံ မှၴၤထွှိးထူၤဘဲ ပှး။
\p
\v 5 သူဖၳနၲုၤဟဴ, ကၤယး တၤဟၴၤဟၴၤနၲုၤ အၤ တၤနှၴၤ လၤဟူး န, မှဴညၴး တၤဟၴၤဟၴၤနၲုၤ အၳး ဒူၤ စးဆဲး ခဴၤဒံၤ အဲၤ အၤ တၤနှၴၤ ဖၳနၲုၤ တၤဒၲၤရဴ တၤဟၴၤဟၴၤနၲုၤ အၤ တၤနှၴၤ န မှဴညၴး လှဴး꤮ ပျီး နၲုၤ အၤ သူလှဴး ပြဲ လၳး အၤ တၤနှၴၤ လၤဟူး ဖၳနၲုၤ။ ကၤယး တၲၤပြှဲၤ န တၲၤပြှဲၤ နၲုၤ, အၤ ဘဲၤ ဇှံအၴၤ ကျှဴၤမၤ တၤကျၲ နှီဒၴူဒံၤ အၤ တှဲၤတၤနှၴၤ ပြဲ။
\v 6 ကၤယး ဒၲ အၤ တၤနှၴၤ န မှဴညၴး တၤဟၴၤဟၴၤနၲုၤ, အၳး တိးဘဲၤ ဒူၤစးဆဲး ခဴၤဒံၤ အဲၤ အၤ ကီၤ တၤနှၴၤ ဟၴရဴ, ဘၴၤစးဆဲး မှဴညၴး ယၴးနၲုၤ ဒၲ တှဲၤမှၴၤလီးမှၴၤတၤခဲး ဘူၤစဲၤ အၤညၴးနၲုၤ။ ကၤယး ဒၲ အၤ အၴၤ တှဲၤပွှိး꤮ တၲၤစၲၤ တၤဟၴၤနၲုၤ, အၴၤ ဒၲ တှဲၤမှၴၤလီးမှၴၤတၤခဲး ဘူၤစဲၤ အၤညၴး နၲုၤ, မှၴၤတၴးဟၴရဴ အၤ ဟၴဘွီဟၴတၤရၴူး ထၲုး စဴမၤရူၤ ရဴ အၤ အၴၤ တှဲၤ အၤခၳၤအၤခၴူး အၤ မှၴၤလီးမှၴၤတၤခဲး စဴမၤရူၤ ဟဴ။ ဖၳနၲုၤဟဴ ကၤယး ဒၲ အၤ ဒှၲုၤအၴၤဆဲၤ တၤဟၴၤနၲုၤ, အၤ ဟၴဘွီဟၴတၤရၴူး ကှၲုး စဴမၤရူၤ ရဴ အၤ မှၴၤလီးမှၴၤတၤခဲး ထူၤကှၲုး စဴမၤရူၤ အၤမွှီၤ အၤခၳၤအၤခၴူး အၤ သူလၳးလၳး ပြဲ။
\v 7 ပှဲၤ အိၤထွှိးပြှဲၤ နှီတံဒံၤ ပှဲၤညၴး မှတိၤ။ ထၲုးရဴ ပှဲၤ သၴူးနှီ တံဒံၤ ပှဲၤညၴး မှတိၤ။
\v 8 ပှဲၤ ကီၤ ထွှိးပြှဲၤ ဟၴရဴ, ပှဲၤ အိၤထွှိးပြှဲၤ ဒၲ ဘူၤစဲၤ အၤညၴး။ ပှဲၤ ကီၤ သၴူး ဟၴရဴ ပှဲၤ သၴူး ဒၲ ဘူၤစဲၤ အၤညၴး။ ဖၳနၲုၤရဴ ပှဲၤ ထွှိးပြှဲၤ ဘဲၤဘဲၤ, ပှဲၤ သၴူး ဘဲၤဘဲၤ, ပှဲၤ မၤ ဘူၤစဲၤ အၤတှဲၤ တၤဟၴၤ။
\p
\v 9 ဒၲ တှဲၤရီၤတှဲၤကူး ယၴးတၤဟၴၤ အၤခၳၤအၤခၴူး, သူဖၳ ခြီ ကှံ ထွှိးထူၤ ကၤယး ထွှိးပြှဲၤ တၤဟၴၤ န ကၤယး သၴူး တၤဟၴၤ အၤ ဘူၤစဲၤ ရဴ, အၤ သၴူး ထၲုးရဴ အၤ အီၤထဴၤထွှိးပြှဲၤ ကှၤခၴူး ခၴူးသူ ဟဴ ဒၲ တှဲၤသၴူး ဟဴ။
\v 10 ဖၳနၲုၤရဴ, နှဲၤ စၲု ပှၳး ဒူၤ တှဲၤသံ တှၲု နှဲၤ ပှၲုဗှူ မှၴၤတၴး? မှတိၤရဴ, နှဲၤ စၲု တၤနှၴၤ ပၤတီတှၲု နှဲၤ ပှၲုဗှူ ယၴးတၲၤပြှဲၤ မှၴၤတၴး? လှဴး꤮ ပှဲၤ ယၴးတၤဟၴၤနၲုၤ, ပှဲၤ ဘဲၤ အီၤထဴၤလှဴး ဒၲ စဴမၤရူၤ လှၴစီၤရူၤ အၤခးလှၴ နၲုၤ အၤညၴးဟူး ပှး။
\v 11 မှၴၤတၴးဟၴရဴ, ဒၲ လီၤစးဆဲးကၳး နၲုၤ, ဘူၤစဲၤ ဟၴ န, 
\q1 “ဖၳ ဗး ထွှိးပြှဲၤ မှလၤကိး နၲုၤ, ဗး အဴလှူၤ သီး န, အၳးပွှိး꤮ တၲၤပြှဲၤ ကှံ ဟူး ဒငှံၤ ဆတၤကျွီတှး လှဴး ဒၲ ဗး ညၴးဟူး ပှး ရဴ အၤ ကှံ အဴလှူၤ လၤဟူး ပွှိး꤮ တၲၤပြှဲၤ န ဗး မၤ စဴမၤရူၤ မှလၤကိး တၲၤပြှဲၤ ပှး။”\f + \fr 14:11 \ft ယၤဆူယၤ ၄၅:၂၃\f*
\m
\v 12 ဖၳနၲုၤရဴ, ပှဲၤ မှၴၤထၲုး ကြူ꤮ ဟဴ အီးတၴးနၲုၤ ပှဲၤ ဘဲၤ ဟၴဆိၤထူၤလှၲုး လှဴး စဴမၤရူၤ ပွှိး꤮ ပြှဲၤ ပှး။
\s1 ဒၴူ ထွှိးထူၤ တှဲၤလၤခံလၤလဴး, တှဲၤသံတှဲၤပျ ဒၲ အၳးညၴး တဲးမှၴ
\p
\v 13 ဖၳနၲုၤရဴ, ဒူၤ ပှး တဲး လၳးတှဲၤသံ တၲၤပြှဲၤ န တၲၤပြှဲၤ တဲးမှၴ နီ꤮။ တှဲၤ ဒၲ အၤ ကှံ ထွှိးထူၤ တှဲၤလၤခံလၤလဴး, တှဲၤသံတှဲၤပျ ဒၲ ပှၲုဗှူ တၲၤပြှဲၤပြှဲၤ အၤညၴး ဟၴနၲုၤ, နှဲၤ ဘဲၤ ဒူၤလှူၤ ခိကူး နှဲၤ သဲပျဴၤ ဒၲ နှဲၤ ကှံ မှၴၤပှး တှဲၤနၲုၤတၤဟၴၤ တၲၤစၲၤ꤮ တိၤ။
\v 14 ဗး ယိး ထွှိးထူၤ ဟဴ န ဘူၤစဲၤ ယၴၤဆၳူ တၲၤစၲၤ꤮ တၲုးဟဴ အၤခၳၤအၤခၴူး, ဗး သဲညၴး တှးတှၴၤ န ဆဲၤအၴၤ အိၤဒံၤ အၤနှၴ ရဴ အၤ မွှိးပျီး တိၤနၲုၤ အၤ အိၤ တၲၤစၲၤ꤮ တိၤ။ အၤ မွှိးပျီး လှဴး ပြဲ။ မၤနရဴ ကီၤ နှဲၤ ဇှံအၴၤ န ဆဲၤအၴၤ တၤဟၴၤဟၴၤနၲုၤ အၤ မွှိးပျီး တိၤ ကီၤဟၴရဴ ဆဲၤအၴၤယၴး အၤ မွှိးပျီး ဒၲ နှဲၤညၴး တိၤ။
\v 15 ဒၲ နှဲၤ အၴၤ တှဲၤတၲၤစၲၤစၲၤ အၤခၳၤအၤခၴူးရဴ, နှဲၤ ပှၲုဗှူ တၤနှၴၤမှိၤ တၤကီၤ꤮ တိၤ ကီၤဟၴရဴ, နှဲၤ မှၴၤ တှဲၤယၴးနၲုၤ ဒၲ တှဲၤမှိၤ အၤကၳး မှတိၤ။ ဒၲ နှဲၤ အၴၤဆဲၤ အၤခၳၤအၤခၴူးရဴ စၲုမှၴၤပၴူကူး တဲး နှဲၤ ပှၲုဗှူ ဒၲ ခြီ ခူသၴူး ပှၴ ထၲုးဟဴ ဒၲ အၤညၴး ယၴးနၲုၤ တၲၤပြှဲၤ တဲးမှၴ။
\v 16 ဗး ကီၤ မှၴၤ တှဲၤယၴးတၲၤစၲၤ မၤ အၤရူ ပြဲ ဒၲ ဗးညၴး, နှဲၤ တၤနှၴၤ စဴ တၤဒၲၤရဴ, ကီၤ အၤ ထွှိးထူၤ ပှၲုဗှူ ခြီဖၳ တၤဟၴၤ အၤ တှဲၤတၤနှၴၤသံ ကီၤဟၴရဴ မှၴၤ တဲးမှၴ။ ပှးမၤ အဲၤသီး ပၤစှၴူအီၤဆၴူ လှဴးဟၴၤ။
\v 17 မှၴၤတၴးဟၴရဴ, စဴမၤရူၤ အၤထၴူးအၤကှၴကၳး နၲုၤ, ဆဲၤအၴၤဆဲၤအိး မၤ တှဲၤ ဒၲ အၤ လိၤဒၳၤလၲအၳး မှတိၤ။ တှဲၤ ဒၲ အၤ လိၤဒၳၤလၲ အၳး မၤ, တှဲၤစဴတှဲၤတှၴၤ, တှဲၤအိၤသၲုၤအိၤကြၴး, န တှဲၤသဲလှၲုဖဴၤဖံး ဒၲ သဲစးဆဲး ဘူၤစဲၤ ဒၴူ ပှဲၤ ယၴးတၤဟၴၤ နၲုၤပြဲ။
\v 18 ကၤယး ဒၲ အၤ အိၤထွှိးပြှဲၤ ကြွိးကှၲုး ဖၳနၲုၤ တၤဟၴၤ, ရဴ အၤ မှၴၤ ခြီ အၤ တှဲၤဖၴူတှဲၤမှၴၤ တၤဟၴၤနၲုၤ, စဴမၤရူၤ ဘဲၤဘဲၤ ပြှဲၤလှၳၤကၤယး ဘဲၤဘဲၤ အၤသဲပျဴၤ အိၤနှီ ဟဴ လၳး ဟဴ။
\p
\v 19 ဖၳနၲုၤရဴ, ပှဲၤ ကှံ အယစံအယရၴၤ အိၤကြှံးအိၤကျဲး နှီဒၴူ လၳး တၲၤပြှဲၤ န တၲၤပြှဲၤ ထၲုးရဴ ပှဲၤ ကှံ ဖၴူစွှိ မှၴၤကိး, ဒၴူဟဲးဒၴူရၴၤ နှီဒၴူ လၳး တၲၤပြှဲၤ န တၲၤပြှဲၤ ပိ꤮။
\v 20 မှၴၤပၴူကူး တဲး စဴမၤရူၤ အၤ တှဲၤဖၴူတှဲၤမှၴၤ န ဆဲၤအၴၤဆဲၤအိး အၤခၴူး တဲးမှၴ နီ꤮။ ဆဲၤအၴၤ လှဴး꤮ ပျီး မၤ အၤ မွှိးပျီးသီးပျိၤ လှဴး ပြဲ တၤဒၲၤရဴ ဆဲၤအၴၤ အီးတၴးတၴး꤮ ဘဲၤဘဲၤ, ကၤယး တၲၤပြှဲၤပြှဲၤ ကီၤ အၴၤ ရဴ အၤ ကီၤ ထွှိးထူၤ ပှၲုဗှူ ဒၲ အၤရှၲုၤ တၲၤပြှဲၤ အၤ တှဲၤလၤခံလၤလဴး ဟၴနၲုၤမၤ, အဲၤ မှၴၤ တှဲၤယၴးနၲုၤမၤ အၤ သံဟဴ။
\v 21 အၴၤ တှဲၤဇၴူၤ ဘဲၤဘဲၤ, အိး ထၴူးဇှး ဘဲၤဘဲၤ, မှၴၤတှဲၤ တၲၤစၲၤစၲၤ ဒၲ အၤ ထွှိးထူၤ တှဲၤလၤခံလၤလဴး ဒၲ ပှၲုဗှူ အၤညၴးဘဲၤဘဲၤ, ပှဲၤ ကီၤ ဒှၲုၤ မၤ အၤရူကျဴး။
\p
\v 22 တှဲၤ ယၴးတၤဟၴၤနၲုၤ, နှဲၤ ဇှံအၴၤ အဲၤ ဖၳတၴး ဘဲၤဘဲၤ, ဟၲုၤဟၲုၤ꤮ ဒူၤအိၤ နၲုၤ, နှဲၤနှၴ နှီဒံၤ န စဴမၤရူၤ ကီၤ သဲညၴး မၤ ပဴၤဟဴ။ ကၤယး တၲၤပြှဲၤ ကီၤ သဲညၴး န အၤ မှၴၤ တှဲၤယၴးနၲုၤမၤ အၤ တိးပြဲ, ရဴ အၤ မှၴၤထၲုးရဴ ဒၲ အၤ သဲပျဴၤကၳး နၲုၤ, မှိၤမှိၤ꤮ အၤ မှိၤ ပြဲ, ရဴ အၤသဲပျဴၤ နှီဒံၤ ကီၤ စီၤရူၤ လၳး တိၤ ဟၴနၲုၤ, အၤ နှီဘဲၤ တှဲၤဆဴးရီၤ ဟဴ။
\v 23 မၤနရဴ အၤ အၴၤ ရဴ အၤ ကီၤ သဲပျဴၤ ဒီဒဴဒီဒူး ကီၤဟၴနၲုၤ စဴမၤရူၤ ကှံ စီၤရူၤ အဲၤ ဘီ အၤ အၴၤတှဲၤ အၤခဲးနၲုၤ ပှး, မှၴၤတၴးဟၴရဴ အၤ အၴၤ တှဲၤယၴး နၲုၤမၤ အၤ အၴၤ န တှဲၤဇှံတှဲၤညှ မှတိၤ။ နှဲၤ မှၴၤ တှဲၤအီးတၴးတၴး꤮ ဘဲၤဘဲၤ, တှဲၤဇှံ ကီၤ အိၤတိၤ ဟၴနၲုၤ အၤ ထွှိး တှဲၤသံ ဟဴ။
\c 15
\s1 အိၤထွှိးပြှဲၤ လှံၤမှၴၤမှိၤ ပှၴ အၳးသဲပျဴၤ
\p
\v 1 ပှဲၤ ဒၲ အၤအိၤ န တှဲၤဇှံတှဲၤညှ ဆဴး ယၴးတၤဟၴၤနၲုၤ, ပှဲၤ တိးကဴၤ ခူသဲဒိး မှၴၤစွှိ ပှၴကှၲုး ကၤယး ဒၲ အၤ တှဲၤဇှံတှဲၤညှ ပၤတီပး ရဴ အၤသဲပျဴၤ လၤရဴးလၤရၴၤ ပး ဒံၤညၴး နၲုၤတၤဟၴၤ။ ပှဲၤ တိး လှံၤမှၴၤမှိၤ လှူၤ နှီဒၴူဒံၤ ပှဲၤနှၴ တိၤ။
\v 2 သူဖၳ အၤ ကှံ ထွှိးဘွီထွှိးတၤရၴူး ပှၴ ဒၲ အဲၤသီး အၤညၴး, ထၲုးရဴ သူဖၳ အဲၤသီး ကှံ ဒၳၤထူၤ ထၳးထူၤ ဒၲ တှဲၤဇှံတှဲၤညှ အၤကၳးနၲုၤ, ပှဲၤ တိး လှံၤမှၴၤမှိၤ ပှၴ ပှဲၤ ပှၲုဗှူ ခြီဖၳ တၤဟၴၤ အၤသဲပျဴၤ။
\v 3 မှၴၤတၴးဟၴရဴ, ခြီ အၤနှၴဘူၤစဲၤ နှီဒံၤ စဴ ရဴ အၤ လှံၤမှၴၤမှိၤ နှီဒၴူ အၤနှၴ တိၤ။ မှတၲၤခိနၲုၤ, လီၤစးဆဲးကၳး ဟၴ န, “တှဲၤ ဒၲ အၳး ပၤစှၴူအီၤဆၴူ နှဲၤ တၤဟၴၤနၲုၤ, အၤ ဟူးဘဲၤ ကှၲုးဟဴ ဗး ဟဴ။”\f + \fr 15:3 \ft ထၳၤသဲထူၤ ၆၉:၈\f*
\v 4 မှၴၤတၴးဟၴရဴ, လီၤစးဆဲး ဒၲ အၳး ရးအိၤ အဲၤ မၳ꤮ နၳၤခဲး တၤဟၴၤနၲုၤ, အၤ ရး အိၤနှၴၤ ဒၲ အၤ ကှံ အီၤသိူအီၤသူး ပှဲၤ အၤညၴးဟဴ။ သူဖၳ ပှဲၤ ကှံ အိၤ န တှဲၤမူဆံး နၲုၤ, လီၤစးဆဲး ဒၴူ ဟဴ ပှဲၤ တှဲၤခူသဲပျဴၤထၳး န တှဲၤဟဲးတှဲၤရၴၤ တၤဟၴၤ ဟဴ။
\p
\v 5 ဗး ကွီးစဴဘဲး န စဴမၤရူၤ ဒၲ အၤ ဒၴူ သီး တှဲၤခူသဲပျဴၤထၳး ယၴး န တှဲၤဟဲးတှဲၤရၴၤ ယၴးတၲၤပြှဲၤနၲုၤ, အၤ ကှံ မှၴၤစွှိ နှီဒံၤ သီး သူဖၳ သီး တၲၤပြှဲၤ န တၲၤပြှဲၤ ကှံ အိၤဒံၤ လၳး န တှဲၤသဲပျဴၤ တၲၤမၴးတၲုး ဖၳ သီး မူဘံးကှၲုး ယၴၤဆၳူခြီ အၤ တှဲၤအိၤထွှိးပြှဲၤ နၲုၤတၤဟၴၤ နီ꤮။
\v 6 သီး ကီၤ မှၴၤဖၳနၲုၤ ဟၴ တံရဴ သီး ကှံ ထၳၤသဲထူၤ ဘဲ လၤဟူး ပှဲၤ ဘူၤစဲၤ ယၴၤဆၳူခြီ အၤဖဲး စဴမၤရူၤ ယၴးနၲုၤ ဒၲ သဲပျဴၤ တၲၤမၴး꤮ စံး အၤကၳး န ဒၲ တှဲၤဟၴဘဲၤထၴၤ ရှိလၳး တၲၤစၲၤ꤮ တၲုး အၤကၳး ပြဲ။
\s1 တှဲၤသဲကြှံးမီၤလၤ ဒၲ ယၳဒၤဖၳ မှတိၤ တၤဟၴၤ အၤညၴး
\p
\v 7 ဖၳနၲုၤရဴ အဲမှိၤဆံၤနှီ လၤဟူး လၳး တၲၤပြှဲၤ န တၲၤပြှဲၤ နီ꤮။ သူဖၳ အၳး ကှံ ထၳၤသဲထူၤ လၤဟူး စဴမၤရူၤ ရဴ အဲမှိၤဆံၤ နှီဒၴူ လၳး တၲၤပြှဲၤ န တၲၤပြှဲၤ ဖၳ ခြီ အဲမှိၤဆံၤ ထၲုးဟဴ သီးနၲုၤ နီ꤮။
\v 8 မှၴၤတၴးဟၴရဴ, ဗး ဟၴ သီး န ခြီ ဟူးလှူၤ ထွှိး ပှၴဟဴ ယၳဒၤဖၳ တၤဟၴၤ အၤ ပြှဲၤမှၴၤတှဲၤဖၳ ဟဴ, မှၴၤတၴးဟၴရဴ သူဖၳ စဴမၤရူၤ ကှံ စဴ န အၤငှိ ဒၲ အၤ အဴလှူၤ ထၲုးဟဴ န အဲၤသီး အၤဖၴူးအၤဖှၲုး မၳ꤮ နၳၤခဲး တၤဟၴၤနၲုၤရဴ ခြီ ဟူးလှူၤ ထွှိး ဖၳနၲုၤ။
\v 9 ထၲုးတိၤ, သူဖၳ ယၳဒၤဖၳ မှတိၤ တၤဟၴၤ ကှံ ထၳၤသဲထူၤ ကှၲုး စဴမၤရူၤ အၤ တှဲၤသဲဇှဴၤ နှီကှၲုး အဲၤသီး ယၴး အၤညၴးနၲုၤရဴ, ခြီ ဟူးလှူၤ ပှၴ တှၲုကှၲုး အဲၤသီးညၴးညၴး။ လီၤစးဆဲးကၳး ဟၴ န,
\q1 “ဖၳနၲုၤရဴ, ဗး ကှံ ထၳၤသဲထူၤ နှဲၤ ဒၲ ယၳဒၤဖၳ မှတိၤ တၤဟၴၤ အၤကျဲး ပှး, ဗး ကှံ ထၳၤသဲထူၤ နှဲၤ န ဗး တှဲၤအီၤရိး သီးတၤဟၴၤ ပှး။”\f + \fr 15:9 \ft ထၳၤသဲထူၤ ၁၈:၄၉, စဲမီၤယၲၤ နၴူးဘၤ တၲၤဘၤ ၂၂:၅၀\f*
\m
\v 10 ရဴ အၤ ဟၴ ကှၲုးပှိ န,
\q1 “ကၲ꤮ ယၳဒၤဖၳ မှတိၤ သီး, သဲကြှံးသဲလှဴး တှၲကှၲုးမဴး န စဴမၤရူၤ ကၤယး ယၳဒၤဖၳ ယၴးနၲုၤတၤဟၴၤ နီ꤮။”\f + \fr 15:10 \ft ဒၲၤညး ၃၂:၄၃\f*
\m
\v 11 အၤ ဟၴ ကှၲုးပးပး န,
\q1 “ယၳဒၤဖၳ မှတိၤ သီး꤮, ထၳၤသဲထူၤ လၤဟူး ဘူၤစဲၤ, ထၳၤသဲထူၤ လှဴးပျီး အဲၤ ပွှိး꤮ တၲၤပြှဲၤ နီ꤮။”\f + \fr 15:11 \ft ထၳၤသဲထူၤ ၁၁၇:၁\f*
\m
\v 12 ပြှဲၤပြှိၤ ယၤဆူယၤ ဟၴ ပှိ ခၴူးသူ န,
\q1 “ဖဲးစၴူဆူဲ အၤကျွီးအၤလူး ကှံ ဟူး အိၤလှၲုးထူၤ တၲၤပြှဲၤ ပှး, ရဴ အၤ ကှံ ပၲနှီ ယၳဒၤဖၳ မှတိၤ တၤဟၴၤ ပှး။ ယၳဒၤဖၳ မှတိၤ တၤဟၴၤ ကှံ မူဆံး လၤဟူး လၳး ပှး။”\f + \fr 15:12 \ft ယၤဆူယၤ ၁၁:၁၀\f*
\p
\v 13 ဘီ သီး ဇှံအၴၤနှီ ဟဴ စဴမၤရူၤ ဒၲ အၤ မှၴၤစွှိ သီး ယၴး အၤခဲးနၲုၤ, အဲၤ မၤ စဴမၤရူၤ တၲၤပြှဲၤ ဒၲ ပှဲၤ လှၴမူဆံး အၤ ခးဆၴူခးရှူၤ အၤခၳၤအၤခၴူး, အၤ ကှံ မှၴၤလၲဘး ပှၴဒံၤ သီး တှဲၤသဲလှၲုဖဴၤဖံး န သီး သဲပျဴၤ အၤ တှဲၤကၤစှၳကၤဘဲ နီ꤮။ ထၲုးတိၤ သူဖၳ သီး တှဲၤမူဆံး ကှံ ဆိူၤထူၤဆဴးထူၤ ပျၴၤဟူး ကှၲုးပှိ ဒၲ ညၴး န သဲစးဆဲး ဘူၤစဲၤ အၤ တှဲၤပြှိၤတှဲၤပြှူး အၤခၳၤအၤခၴူး ပြဲ နၲုၤရဴ ဗး ကွီးစဴဘဲး ပှၴ ဒၲ သီးညၴး။
\s1 ခၳးပဴလၳ အၤ တှဲၤဖၴူတှဲၤမှၴၤ
\p
\v 14 ပှၲုဗှူ သီး꤮, ဗး ဇှံအၴၤ တှးတှၴၤ နှီ စဴ သီး န သီး အိၤထွှိးပြှဲၤ လၲဘး စဴ န တှဲၤတွှိတှဲၤရူ, န တှဲၤသဲခၳၤသဲညၴး ဒၲ အၤလၲအၤဘး, ရဴ သီး အီၤသိူအီၤသူး စှူ နှီဒၴူ ဟဴ လၤဟူး လၳး တၲၤပြှဲၤ န တၲၤပြှဲၤ ဟဴ။
\v 15 မၤနရဴ, စဴမၤရူၤ ဒၴူ ဟဴ ဗး တှဲၤဘွီတှဲၤတၤရၴူး ဒၲ ဗး ကှံ မှၴၤ တှဲၤမှၴၤယၴး အၤခၳၤအၤခၴူး, သူဖၳ သီး ကှံ သဲနှၴထူၤဘဲၤ နှီခၴူး ငှိ ဒၲ ဗး အီၤသိူအီၤသူး သီး နၲုၤတၤဟၴၤ ရဴ, တၤဟၴၤဟၴၤနၲုၤ ဗး ရးလှလီး ပှၴ စဴ သီး စဴ။
\v 16 စဴမၤရူၤ အၤဘွီအၤတၤရၴူး အၤခၳၤအၤခၴူး အၤ ဒၴူ ဗး တှဲၤမှၴၤ ဒၲ ဗး ကှံ မှၴၤ ယၴၤဆၳူခြီ အၤတှဲၤမှၴၤ ဒၲ ယၳဒၤဖၳ မှတိၤ တၤဟၴၤ အၤကျဲး။ သူဖၳ ယၳဒၤဖၳ မှတိၤ တၤဟၴၤ ကှံ ထွှိးထူၤ တှဲၤလၳး တၲၤစၲၤ ဒၲ စဴမၤရူၤ ကှံ ဖၴူဆံၤ အဲၤ, ထၲုးရဴ တှဲၤလၳး တၲၤစၲၤ ဒၲ သဲစးဆဲး ဘူၤစဲၤ မှၴၤစးဆဲး ထၲုးဟဴ လၳး ရဴ, စဴမၤရူၤ နွိထူၤ ခိဒံၤဟဴ ဗး န ဗး ကှံ မှၴၤတှဲၤ ဖၳ ပြှဲၤလၳးတူးတှဲၤ ဒၲ အၤ ဒူဆိၤဒၲၤညး လှၲုးပှၴ အၳး န စဴမၤရူၤ အၤ တှဲၤသဲကြှံးမီၤလၤ နၲုၤတၲၤပြှဲၤ ဟဴ။
\p
\v 17 ဖၳနၲုၤရဴ, ဒၲ ဗး ထွှိးထူၤ တၲၤစၲၤ꤮ တၲုးဟဴ န ယၴၤဆၳူခြီ ဟဴ အၤခၳၤအၤခၴူး, ဗး တၤနှၴၤဒၳၤ နှီဒၴူ နူၤစဴ တှဲၤမှၴၤ ဒၲ ဗး မှၴၤပှၴ စဴမၤရူၤ ယၴးနၲုၤ စဴ။
\v 18-19 တှဲၤ အၤရီးအၤရှၲုၤ သီး တၤဟၴၤနၲုၤ ဗး ဟၴဘဲၤထူၤလၲး ဘံၤကှၲုး နှ အၳး တိၤ။ ဗး ဟၴဘဲၤထူၤလၲး ဘံၤပြဲတံ ခြီ အၤတှဲၤမှၴၤ ဒၲ အၤ မှၴၤစွှိ ဗးယၴး အၤရီၤအၤကူး ပြဲ။ ဒၲ ဗး ဟၴဘဲၤ အဲၤ အၤရီၤအၤကူး ယၴး အၤခၳၤအၤခၴူး, ထၲုးရဴ ဒၲ အဲၤသီး မူထၴူၤ ဗး တှဲၤမှၴၤ တၤဟၴၤ, ထၲုးတိၤ ဒၲ သဲစးဆဲး ဘူၤစဲၤ ဒၴူ ဗး အၤတှဲၤပြှိၤတှဲၤပြှူး ယၴး ရဴ, ဗး မှၴၤ လှၲုးပှၴ အဲၤသီး တှဲၤတၤကျီခိခၴူၤ ယၴးတၤဟၴၤ န တှဲၤထၴၤတၤပှၤ ခၴူသၳၤခၴူသဲ နၲုၤတၤဟၴၤ အၤခၳၤအၤခၴူး ဗး ဇှၳးကျူဇှၳးကျိး ဘဲပှၴဟဴ ယၳဒၤဖၳ မှတိၤ တၤဟၴၤ ဒၲ အၤ ကှံ နှီဒး စှၳးအၴၤဟဴ စဴမၤရူၤ ဟဴ။ ဘီ ဗး လၴး ဟၴဆိၤဒၲၤညး ပှၴလှဴး အၳး န ခြီ အၤ တှဲၤသဲကြှံးမီၤလၤ အၤခဲးနၲုၤ, ဗး စၲုနှၲုး ဟၴဆိၤလှၲုး ပှၴ လှဴးဟဴ အၳး ပွှိး꤮ တၲၤပြှဲၤ, ပွှိးတၲၤဒဴး ဒၲ ဒဴးအိၤ ရွိ ဗှီးယၤရၳဆူၤလၴၤ နၲုၤ တှၲုဒၲ အီလၳရီခၤကှၴ နၲုၤတၤဟၴၤ ဟဴ။
\v 20 ယၴးမၤ မှဟဴ တှဲၤ ဒၲ ဗး သဲဇှံ မူဆံး မှၴၤ နၲုၤဟဴ။ ခးလှၴ ဘီတၴး꤮ တၲၤဖိၤ ဘဲၤဘဲၤ ဒၲ အၤ နှီဟၲုးဟီ ခြီ အၤရီၤအၤကူး တိၤ နၲုၤ ဗး ဒၲၤညးပှၴ အဲၤသီး န တှဲၤသဲကြှံးမီၤလၤ, မှၴၤတၴးဟၴရဴ အၤသူန ဟီၤတၲၤမၴး ဒၲ အၳး ဘူတှး ထၲုးဟဴ အၤခးဒှၲုၤ ကူးဒဲး န လှဴနၲုၤ, ဗး သဲဇှံ စၲု အီၤဆဴထူၤ ဒီးတံ န အၳးခးလှၴ ဒၲ အၳး ဘူတှး ထၲုးဟဴ ယၴး အၤ လိၤ နှတိၤ။
\v 21 မှတၲၤခိနၲုၤ, ဖၳ လီၤစးဆဲးကၳး ဟၴ န, “ကၤယး ဒၲ အၳး ဟၴနဴ ပှၴဟီ အဲၤသီး န အဲၤ အၤရီၤအၤကူး ဟီတိၤ တၤဟၴၤနၲုၤ, အဲၤသီး ကှံ မူထၴူၤ လၳး ပှး, ကၤယး ဒၲ အၤ နှီဟၲုးနဴ ကှၲုး ဟီတိၤ တၤဟၴၤနၲုၤ အဲၤသီး ကှံ သဲညၴးပျိးဟူး ပှး,”\f + \fr 15:21 \ft ယၤဆူယၤ ၅၂:၁၅\f* အၤ ဟၴ ဖၳနၲုၤ။
\s1 ခၳးပဴလၳ တၤရီၤတၤရူး ဒၲ အၤ ကှံ စၲုအိၤလၴး အိၤကှၲုး ခြီဖၳ ဒၲ ဗှီးရှိမၴၤ အၤကၳး နၲုၤတၤဟၴၤ
\p
\v 22 ဒၲ တှဲၤယၴးတၤဟၴၤ အၤခၳၤအၤခၴူး, ဗး ကှံရှၴ ဟူး ဒၲ သီးအိၤ နၲုၤ တှဲၤမှၴၤ ဒီဒူး တှးတှံး တၤမိးမိး စဴ ဗး စဴ။
\v 23 မၤနရဴ, ခိးညှယၴး, လှဴး꤮ ခးလှၴ တၤဗီးတၤဗှၤ ဘီယၴး တၲၤဖိၤနၲုၤ, ဗး မှၴၤထၲုး လှဴးဟဴ, ဗး လှၴမှၴၤ ခးလှၴခးဘူၤ နၲုၤ အၤ အိၤ ပှးတိၤဟဴ။ ထၲုးတိၤ ဗး သဲဇှံ ဟူး အိၤလၴး မူထၴူၤ နူၤစဴ သီး စဴ။
\v 24 ဖၳနၲုၤရဴ ဆၴူ꤮ ဗး စၲု ဒၲ စၤပၴၤကှၴ အၤခဲးပှးနၲုၤ, ဗး တၤနှၴၤ သဲစၲုအိၤလၴး တှၲုကှၲုး သီး ပှး။ ဆၴူ꤮ ဗး စၲု ဟဴ ဒၲ စၤပၴၤကှၴ အၤခဲးပှးနၲုၤ ဗး စၲုအိၤလၴးကူး ကှၲုကှၲုး သီး ဘီ ဗှီးရှိမၴၤ အၤကၳး နၲုၤ ပှး ရဴ ဗး ကှံ စၲု ဘဴသိူဘဴလးကူး နှီကှၲုး န သီး တၤပျှၲၤတၤပျူဖၳ ပှး ဗး တၤနှၴၤ ဖၳနၲုၤ။ ထၲုးရဴ ဗး မူဆံး ဒၲ သီး ကှံ ဒၴူကှၲုး ဗး သီး တှဲၤမှၴၤစွှိ ဒၲ ဗး တှဲၤစၲု ပျၴၤဟူး ဒၲ စၤပၴၤကှၴ ယၴးနၲုၤ ပှး, ဗး မူဆံး ဖၳနၲုၤ။
\v 25 မၤနရဴ, ခိးညှယၴး ဗး စၲု ဒၲ ဗှီးယၤရၳဆူၤလၴၤ။ ရဴ ဗး ကှံ စၲုဖၴူ ရံး ဒၲ အၳး မှၴၤလၳးမှၴၤတူး တၤဟၴၤ ဘီနၲုၤ ပှး, ရဴ ဗး ကှံ မှၴၤစွှိ န စဴမၤရူၤ အၤကၤယး ဘီနၲုၤ တၤဟၴၤ ပှး။
\v 26 မှၴၤတၴးဟၴရဴ, မဲၤစီၤဒိနီၤယၤ ကှၴဖၳ တၤဟၴၤ န အၤခၴၤယၤ ကှၴဖၳ တၤဟၴၤနၲုၤ, အၤ သဲပျဴၤဆိူၤ ဒၴူစၲု ပှၴကှၲုး ရံးတၤဟၴၤ န စဴမၤရူၤ အၤ ပြှဲၤစးဆဲးဖၳ ဒၲ အၤ ဆိးရှူၤဆိးဖ ရဴ အၤ အိၤ လၤဟူး ဒၲ ဗှီးယၤရၳဆူၤလၴၤ အၤကၳး နၲုၤတၤဟၴၤ။
\v 27 အဲၤသီး သဲပျဴၤဆိူၤ မှၴၤလၳး နူၤစဴ။ ကီၤ ဟၴလၤကိး ရဴ, အဲၤသီး လိၤမှၴၤစွှိ နူး ယၳဒၤဖၳ ဒၲ အၤ ဇှံအၴၤ ကှၤကှၲုး ယၴးနၲုၤတၤဟၴၤ ဟဴ။ အၤသူန အဲၤသီး နှၲုဆၳၤ အိၤအဲ ဟဴ ယၳဒၤဖၳ ယၴးတၤဟၴၤ ဟဴ။ မှၴၤတၴးဟၴရဴ ယၳဒၤဖၳ ယၴးတၤဟၴၤနၲုၤ အၤ ဒၴူအၴၤ ပှၴကှၲုး ဒီးတံဒံၤ ဟဴ ယၳဒၤဖၳ မှတိၤ တၤဟၴၤ တှဲၤဆဴးရီၤ ဒၲသၳၤဒၲသဲ တၤဟၴၤ ဟဴ။ ဖၳနၲုၤရဴ ယၳဒၤဖၳ မှတိၤ တၤဟၴၤ နှၲုဆၳၤအိၤ ယၳဒၤဖၳ တၤဟၴၤ န အၤ ကှံ ဘဲၤ အီၤဘၴးအၴၤ ကှၤခၴူး ပှၴ ခၴူးသူ အဲၤသီး န တှဲၤဆဴးရီၤ မှဟဴ ရံးထဲး န တှးမှၲုတှးတှဲၤ ယၴးတၤဟၴၤ ဟဴ။
\v 28 ဖၳနၲုၤရဴ ဆၴူ꤮ ဗး ဒၴူကူး ထၲုးဟဴ ရံး ဒၲ အဲၤသီး တၤခၳၤကၳး ပှးနၲုၤ, ထၲုးရဴ ဆၴူ꤮ ဗး သဲညၴး တှးတှၴၤဟဴ န အဲၤသီး နှီဘဲၤ ထၲုးဟဴ ရံး ပှး အၤခဲးနၲုၤ, ဗး ကှံ ထၴၤစၲု ဒၲ စၤပၴၤကှၴ ပှး, ရဴ ဗး ကှံ နှၲုး အိၤလၴး ကှၲုလကှၲုး သီး ဘီနၲုၤ ပှး။
\v 29 ဗး သဲညၴး န ဆၴူ꤮ ဗး ဟူးတှၲု ဒၲ သီး အိၤပှး နၲုၤ, ဗး ကှံ ဖၴူဟူးနှီ ခြီ အၤ တှဲၤဆဴးရီၤ ဒၲ အၤလၲအၤဘး ယၴးနၲုၤ ပှး။
\p
\v 30 ပှၲုဗှူ သီး꤮, ဒၲ ပှဲၤ ဘူၤစဲၤ ယၴၤဆၳူခြီ န သဲစးဆဲး ဘူၤစဲၤ အၤတှဲၤမှိၤ အၤခၳၤအၤခၴူး ဗး ကွီးသဲဇှဴၤ သီး န သီး ကှံ ကွီးစဴဘဲး ရှိတှၲကှၲုး န ဗး ပှး, ရဴ သီး ကှံ ကွီးစဴဘဲးထူၤ ပှၴကှၲုး ဗး ဒၲ စဴမၤရူၤ အၤ အိၤ ပှး ရဴ သီး ကှံ ကွီးစဴဘဲး လှဴးသၳၤလှဴးသဲ ပှၴကှၲုး ဒၲ ဗးညၴး ပှး နီ꤮။
\v 31 ထၲုးရဴ, သူဖၳ စဴမၤရူၤ ကှံ မှၴၤဆီးပျဲ ဗး န ကၤယး ဒၲ အၤ အိၤ ဒၲ ယၳဒၤ ကှၴကၳး ဒၲ အၤ ဇှံအၴၤ ကှၲုးအၳး ခြီ တိၤ နၲုၤတၤဟၴၤ အၤ တၤခၳၤကၳး နၲုၤရဴ, ကွီးစဴဘဲး ပှၴကှၲုး ဒၲ ဗးညၴး နီ꤮။ ထၲုးရဴ ကွီးစဴဘဲး ပှၴနှီ ကှၲုးပှိ ပြှဲၤဇှံအၴၤတှဲၤဖၳ ဒၲ အၤ အိၤ ဒၲ ဗှီးယၤရၳဆူၤလၴၤ အၤကၳး နၲုၤတၤဟၴၤ ကှံ သဲကြှံးသဲလှဴး ဖၴူဆံၤ တှဲၤမှၴၤလၳး ဒၲ ဗး သၳးစၲု ပှၴ အဲၤသီး ယၴးနၲုၤတၤဟၴၤ နီ꤮။
\v 32 ကီၤ စဴမၤရူၤ သဲပျဴၤအိၤ န ဗး ကှံ ဟူး အိၤလၴး တှၲုကှၲုး သီး ပှး ဟၴရဴ, ဗး ကှံ ဟူးအိၤကှၲု တၤဘဲသဲပြှ ကှၲုး သီး ပှး, ရဴ ဗး ကှံ ဟူး သဲလှၲုဖဴၤဖံး တှၲကှၲုး န သီး ပှး။ ထၲုးတိၤ ဗး ကှံ ဟူး နှီဘဲၤ တှဲၤဒၴူဟဲးဒၴူရၴၤ ဗး ဒၲ အၤသဲး တၤဟၴၤ ပှး။
\v 33 စဴမၤရူၤ အၤ တှဲၤသၲုၤတှဲၤကြၴး ကှံ အိၤကှၲုးဒံၤ န သီး လှဴး꤮ ပျီး နီ꤮။ အၤမၴၤ။
\c 16
\s1 တှဲၤဟၴမှိၤဟၴရူ တၤဟၴၤ
\p
\v 1 ဗး ကှံ ဟၴဆိၤလှၲုး ပှၴ သီး န ပှဲၤ ပှၲုပြှဲၤမဴၤ မဴၤဖီဘၴၤ အၤရီၤအၤကူး။ အဲၤ မၤ ဗှီးကၴၤကၤရၴ ပြှဲၤဇှံအၴၤတှဲၤပျဴမှၳၤ ခၳၤကျဴ တၲၤပြှဲၤ။
\v 2 ဆၴူ꤮ အၤ ဟူးတှၲုကှၲုး သီး ပှး ရဴ အဲမှိၤဆံၤ အဲၤ ဖၳ ပြှဲၤဇှံကှၤညှကှၤ ဘူၤစဲၤ ယၴၤဆၳူ ဒၲ အၤသူန သီး ယၴးနၲုၤ နီ꤮။ အဲမှိၤဆံၤ အဲၤ ဖၳ စဴမၤရူၤ အၤကၤယး စးဆဲး တၤဟၴၤ တိးကဴၤ မူခွဲၤနှီ အၳး နၲုၤ နီ꤮။ အၤ လိၤ ကှၲုး သီး အီးတၴးတၴး꤮ ဘဲၤဘဲၤနၲုၤ မှၴၤစွှိ ပှၴကှၲုး အဲၤ နီ꤮, မှၴၤတၴးဟၴရဴ ဗး ဘဲၤဘဲၤ, အၳးရှၲုၤ တၤဟၴၤ ဘဲၤဘဲၤ, အၤ ဖၴူစွှိ မှၴၤကိး အဲလးဟဴ အၳး ဟဴ။
\li1
\v 3 ဗး သၳးစၲု နှီကှၲုး ဗး တှဲၤဟၴမှိၤဟၴရူ ယၴး ဒၲ ဖဲးအၤကၳလ န အၤမၴး မှၲုဖြီၤစီလၤ အၤ အိၤ။ အဲၤသီး မၤ အၤ မှၴၤတှၲကှၲုး တှဲၤ န ဗး ဒၲ ယၴၤဆၳူခြီ အၤညၴး။
\v 4 အၤ သဲညၴး န အၳး ကှံ မှၴၤသၴူး စဴ အဲၤသီး တၤဒၲၤရဴ အၤ ခူသၴူးခူအိၤ စဴ လၤဟူး အၤနှၴ, ရဴ အၤ မှၴၤဆီးပျဲကှၤ ထၲုးဟဴ ဗး မၴၤနၴး။ အၤ မှၴၤဘွီမှၴၤတၤရၴူး တံ ဗး မှတိၤ, အၤ မှၴၤဘွီမှၴၤတၤရၴူး ပှၴကှၲုး လှဴးဒံၤ လှဴး꤮ ပြှဲၤဇှံအၴၤတှဲၤ ပျဴမှၳၤဖၳ ဒၲ အၤ ထွှိး ယၳဒၤဖၳ မှတိၤ နၲုၤတၤဟၴၤ အၤခၳၤအၤခၴူး, ပှဲၤ ဟၴဘွီဟၴတၤရၴူး နှီ အဲၤသီး။
\li1
\v 5 ဟၴမှိၤဟၴရူ ပှၴကှၲုး ဗး ပြှဲၤဇှံအၴၤတှဲၤ ပျဴမှၳၤဖၳ ဒၲ အၤ ဟူး စဴဘၳၤစဴဘဲး ကှၲုး ဒၲ လၳး ဟီၤ နၲုၤတၤဟၴၤ နီ꤮။
\li1 ဟၴမှိၤဟၴရူ နှီပှၴ ကှၲုး ဗး ခိးဘဴသိူမှိၤ ခၳးအဲပၤနီတၳ နီ꤮။ ကၤယး ဒၲ အၤ ဇှံကှၤ ရှၴလၲ အၳး ခြီ ဒၲ အၤဆူကှၴကၳး နၲုၤမၤ အဲၤ ဟဴ။
\li1
\v 6 ဗး သၳးစၲု နှီကှၲုး ဗး တှဲၤဟၴမှိၤဟၴရူ ဒၲ မဴၤမၤရီ အၤ အိၤ။ အဲၤ မၤ အၤ မှၴၤပှၴ နူၤစဴ တှဲၤ ဒၲ သီးညၴး တၲၤပြှဲၤ။
\li1
\v 7 သၳး စၲု နှီပှၴ ကှၲုး ဗး တှဲၤဟၴမှိၤဟၴရူ ဒၲ ခၳးအၤဒြိၤနီကၳ န မဴၤစၳူနီၤယၤ နီ꤮။ အဲၤသီး မၤ ယၳဒၤဖၳ သူန ဗး ယၴးနၲုၤ ပြဲ။ အၳး ဒဴတှး ရှိကှၲုး အဲၤသီး န ဗး ဒၲ အၤပှိၤကၳး နီၤ။ အဲၤသီး မၤ ပြှဲၤဒၲၤညးဖၳ ဒၲ အၳး ဒူၤဒၳၤဇှံညှ နူၤစဴ တၤဟၴၤ။ အဲၤသီး ကြွိးရှၴကျဴး ခြီ အၤခၴူး န ဗး နီၤ။
\li1
\v 8 ဗး သၳးစၲု နှီကှၲုး ဗး တှဲၤဟၴမှိၤဟၴရူ ဒၲ ခၳးအၤပျီၤယၤတၳ အၤ အိၤ, အဲၤ မၤ ဗး မှိၤနှီ နူၤစဴ လၳး ဒၲ ဘူၤစဲၤ အၤကၳး နီၤ꤮။
\li1
\v 9 ဗး သၳးစၲုနှီ ဗး တှဲၤဟၴမှိၤဟၴရူ ဒၲ ခၳးအၳရၲၤဘၤနၳ ဒၲ အၤ မှၴၤ ရှိကှၲုး ခြီ အၤ တှဲၤဖၴူတှဲၤမှၴၤ န ဗး ယၴးနၲုၤ တၲၤပြှဲၤ န ဗး ခိးဘဴသိူမှိၤ ခၳးစၤတၤခၳ အၤ အိၤ။
\li1
\v 10 သၳးစၲုနှီ ပှၴကှၲုး ဗး တှဲၤဟၴမှိၤဟၴရူ ဒၲ ခၳးအၤပၴၤလၴၤ အၤ အိၤ နၲုၤ နီ꤮။ အဲၤ မၤ ပြှဲၤမှၴၤတှဲၤဖၳ ဒၲ အၤ ဆီတၲၤ မူထၴူၤဘဲ နဴ ထၲုးဟဴ တှဲၤမှၴၤစှၴူးမှၴၤစှံၤ တၤဟၴၤ ရဴ အၤ သဲပျဴၤပၴူ ကှၲုးအၳး တိၤ တၲၤပြှဲၤ ခၳၤခၴူး ကၤယး ဒၲ လှၴသဲလှဲၤနှီ နူၤစဴ အဲၤ တၲၤပြှဲၤစဴ။
\li1 သၳးစၲုနှီ ပှၴကှၲုး ဗး တှဲၤဟၴမှိၤဟၴရူ ယၴးနၲုၤ ဒၲ ခၳးအၤရီစၤတဴဘၳလၳ န အၤ ဟီၤဖၳဖူးဖၳ နၲုၤတၤဟၴၤ အၤ အိၤ နီ꤮။
\li1
\v 11 သၳးစၲုနှီ ပှၴကှၲုး ဗး တှဲၤဟၴမှိၤဟၴရူ ဒၲ ခၳးဟၴၤရိၤဒီယၤ အၤ အိၤ နီ꤮။ အဲၤ မၤ ယၳဒၤဖၳ သူန ဗး ပြဲပြဲ။
\li1 သၳးစၲုနှီ ပှၴ ကှၲုး ဗး တှဲၤဟၴမှိၤဟၴရူ ဒၲ ပှၲုဗှူ ခြီဖၳ ဒၲ အၤ အိၤ ဒၲ ခၳးနၤစီစၳ အၤဟီၤ နၲုၤတၤဟၴၤ နီ꤮။
\li1
\v 12 ဟၴမှိၤဟၴရူ နှီပှၴ ဗး မဴၤထၤရၳဗဲနှ န မဴၤထၤရၳဗိၤစၤ နၲုၤသဲနၴူး နီ꤮။ အဲၤသီး မၤ ပြှဲၤမဴၤ တၤဟၴၤ ဒၲ အၤ မှၴၤ နူၤစဴ တှဲၤ ဒၲ ဘူၤစဲၤ အၤညၴး။
\li1 ဟၴမှိၤဟၴရူ နှီပှၴ ကှၲုး ဗးခိးမှိၤ မဴၤဖဲရၤစီၤ နၲုၤ နီ꤮။ အဲၤ မၤ ပြှဲၤမဴၤ ဒၲ အၤ အယစံ မှၴၤနူၤစဴတှဲၤ ဒၲ ဘူၤစဲၤ အၤညၴး တၲၤပြှဲၤ ဟဴဟဴ။
\li1
\v 13 ဟၴမှိၤဟၴရူ နှီပှၴ ကှၲုး ဗး ခၳးရၳဗၳ နၲုၤ နီ꤮။ အဲၤ မၤ ပြှဲၤမှၴၤတှဲၤဖၳ ဒၲ အၤမွှီၤလၤဒၳၤ ဒၲ တှဲၤဇှံတှဲၤညှ တၲၤကၴူး တၲၤပြှဲၤ။ ဟၴမှိၤဟၴရူ နှီပှၴ ကှၲုး ဗး အၤမှၲု နၲုၤနၲုၤ နီ꤮။ အၤမူအၤခွဲၤ နှီ ဗး သူစဴန အၤဖၳ န အၤနှၴ နၲုၤ စဴ။
\li1
\v 14 ဟၴမှိၤဟၴရူ နှီပှၴ ကှၲုး ဗး ခၳးအၤစၳၤခြီတၳ, ခၳးဖၤလၴကဴၤ, ခၳးဟၴၤမၤ, ခၳးပၤထၤရဴဘၤ, ခၳးဟၤမၤ သီး တၤဟၴၤနၲုၤ နီ꤮။ ထၲုးရဴ ဟၴမှိၤဟၴရူ နှီပှၴ ကှၲုး ဗး ပှၲုဗှူ ခြီဖၳ ဒၲ အၤ ဟူး စဴဘဲး တှၲုကှၲုး န အဲၤသီး နၲုၤတၤဟၴၤ နီ꤮။
\li1
\v 15 ဟၴမှိၤဟၴရူ နှီပှၴကှၲုး ဗး ဖဲးဗီၤလိၤလိၤကၳ န အၤမၴး မှၲုစၳူၤလီၤယၤ, ခၳးနၴၤရၳ န အၤပှၲုပြှဲၤမဴၤ, န ခၳးအဴလၴၤဖ န လှဴး꤮ စဴမၤရူၤ အၤကၤယး စးဆဲး ဒၲ အၤ ဟူး စဴဘဲး တှၲကှၲုး န အဲၤသီး နၲုၤတၤဟၴၤ နီ꤮။
\li1
\v 16 ဘီ သီး မူထၴူၤ တှးဆံၤ လၳး တၲၤပြှဲၤ န တၲၤပြှဲၤ အၤခဲးနၲုၤ, နှၲုၤမံနှၲုၤသူး လၳး န တှဲၤနှၲုၤမံ ဒၲ အၤ စးဆဲး နၲုၤ အၤကၳး နီ꤮။
\li1 ခြီ အၤ ပြှဲၤဇှံအၴၤတှဲၤ ပျဴမှၳၤဖၳ လှဴး꤮ ပျီး သၳးဟူး ပှၴ သီး အဲၤသီး အၤတှဲၤဟၴမှိၤဟၴရူ တၤဟၴၤ ပြဲ။
\s1 တှဲၤမၴၤကူးငှိ ဒၲ ခၴူး တၤဒံၤ တၤဟၴၤ
\p
\v 17 ပှၲုဗှူ သီး, ဗး သဲဆူၤကြွိးနှီ သီးခၴူး န, ရှဴၤနှီ လၤဟူး သီးနှၴ န ကၤယး ဒၲ အၤ ဟူးနှၲုးမှၴၤ လှၳၤပြၲုလှၳၤပြူး တှဲၤ နၲုၤတၤဟၴၤ နီ꤮။ အဲၤသီး တှဲၤအီၤသိူအီၤသူး တၤဟၴၤနၲုၤ အၤ အီၤလိၤ စၲု တၤဖးကူး ကၤယး ဒၲ သီးကျဲး တၤဟၴၤဟၴၤ န ခြီ ပှး။ အဲၤသီး တှဲၤအီၤသိူ တၤဟၴၤနၲုၤ အၤ လှၳၤ ခိဒံၤ န ခြီ အၤရီၤအၤကူး ဒၲ အၳး အီၤသိူ ထၲုးဟဴ သီး နၲုၤတၤဟၴၤ။ အိၤတၤဖးကူး န အဲၤသီး နီ꤮။
\v 18 မှၴၤတၴးဟၴရဴ ကၤယး ဖၳနၲုၤ တၤဟၴၤ မၤ အၤ မှၴၤ ဘူၤစဲၤ ခြီ အၤတှဲၤမှၴၤ မှတိၤ။ မှတၲၤခိနၲုၤ, အၤ လှံၤမှၴၤမှိၤ မှၴၤသဲပျဴၤမီး နှီဒၴူ လၤဟူး အၤနှၴကျဴ အၤ တှဲၤသဲဇှံသဲလှဴး တၤဟၴၤ ပြဲ။ အၤ ဟၴဘဲၤမှိၤ ဟၴဘဲၤစှူ အၳး, ထၳၤသဲနှီ အၳး ရဴ အဲၤသီး အီၤလိၤလၤဟိးနှီ ကၤယး ဒၲ အၤ စှၳးအၴၤဇၳး တှဲၤနၲုၤတၤဟၴၤ ပှး။
\v 19 သီး စှၳးအၴၤ နှီဒးရူ ငှိနၲုၤ, အၳး နှီဟၲုး လှဴး꤮ ပျီး စဴ ပွှိး꤮ တၲၤပြှဲၤ စဴ ဟဴ။ ဒၲ သီး အိၤထွှိးပြှဲၤ ဖၳနၲုၤ အၤခၳၤအၤခၴူး ဗး သဲကြှံး ကၤနှိ꤮ တိၤ။ မၤနရဴ တှဲၤရူ မၤ ဖၳတၴး နၲုၤ, ဗး သဲဇှံ နဴးသဲညၴးပျိးပျံ ရူ ကှၲုး သီး။ ထၲုးရဴ တှဲၤမၳးမှူ မၤ ဖၳတၴးနၲုၤ, ဗး သဲဇှံ နဴးအိၤ မွှိးပျီးသီးပျိၤ ရူ သီး ပြဲ။
\p
\v 20 ညှၴးတူၤတိၤ ပှးမၤ တှဲၤပှၴးတှဲၤဒွိး အၤ စဴမၤရူၤ ယၴး ကှံ နဴးဇှီတၤပြှဴ မံၤကူး ခီးနၴရီၤစှူ ခၳၤကျဴ ယၴးတၲၤဒှၲုး ဒၲ သီး ခၤညၴးလှဲး ပှး။
\p ဘူၤစဲၤ ယၴၤဆၳူခြီ အၤဘွီအၤတၤရၴူး ကှံ အိၤကှၲုးဒံၤ န အဲၤသီး နီ꤮။
\p
\v 21 ခၳးတီၤမၤသၴၤ ဒၲ အၤ မှၴၤရှိကှၲုး တှဲၤ န ဗး ယၴးတၲၤပြှဲၤ သၳးဟူး ကှၲုး အၤ တှဲၤဟၴမှိၤဟၴရူ ဒၲ သီး အိၤ။ ထၲုးရဴ ခၳးလၳစီၤယၤ, ခၳးစၴူးစၲၤ န ခၳးစိစီပှတၤရၳ ယၴးတၤဟၴၤ သၳးဟူးနှီ ကှၲုးကှၲုး။ အဲၤသီး မၤ ယၳဒၤဖၳ တၤဟၴၤ သူန ဗးယၴး ဟဴ။
\p
\v 22 ဗး မၤ ခၳးထၲဆူၤ။ လီၤယၴးတၲၤဘၤ မၤ ခၳးပဴလၳ နဴးရး ဗး ပြဲ။ ရဴ ဗး ဟၴမှိၤဟၴရူ စၲုနှီ သီး ဒၲ ခြီ အၤမွှီၤ အၤကၳး။
\p
\v 23 ခၳးကၤယၳ ဟၴမှိၤဟၴရူ စၲုနှီ သီး။ အၤ အဲမှိၤဆံၤရူ တံဒံၤ ဗး ဒၲ အၤဟီၤ မှတိၤ, အၤ အဲမှိၤဆံၤနှီ လှဴးဒံၤ ပြှဲၤဇှံအၴၤတှဲၤ ပျဴမှၳၤဖၳ လှဴး꤮ ပျီး စဴ။ အၤ မူ အဲဆံၤမှိၤရူ နူၤစဴ ဆီးပြှၴဆီးမှူၤ စဴ။
\p ပြှဲၤအိၤပှဴ ပှၴအၳး ဗှီးဆၴူးဒဴး ရံး ခၳးအၴရၤစၤတၳ ယၴး န ပှဲၤ ပှၲုဗှူ ခၳးကွၤတၳ သၳးဟူး ပှၴကှၲုး သီး အၤတှဲၤဟၴမှိၤဟၴရူ တၤဟၴၤဟၴၤ။
\v 24 ပှဲၤ ဘူၤစဲၤ ယၴၤဆၳူခြီ အၤဘွီအၤတၤရၴူး ကှံ အိၤ ကှၲုးဒံၤ န သီး လှဴး꤮ ပျီး နီ꤮။ အၤမၴၤ။\f + \fr 16:24 \ft လီၤဖ ဒၲ အၳး ရး ရှၴလၲ လၳး မၳ꤮ နၳၤခဲး တၤဟၴၤနၲုၤ အၤမှးဖၳ (၂၄) ယၴး အၤ အိၤပှၤ တိၤ။\f*
\s1 တှဲၤထၳၤသဲထူၤ အၤ တှဲၤစဴဘဲး ဒၲ ခၴူး တၤဒံၤ
\p
\v 25 ဒၲ ဗး ဟၴဆိၤဒၲၤညး လှၲုး ပှၴ အၳး န တှဲၤသဲကြှံးမီၤလၤ ယၴး န ယၴၤဆၳူခြီ အၤရီၤအၤကူးယၴး အၤခၳၤအၤခၴူး, စဴမၤရူၤ မှၴၤဆဴးထူၤဘဲ ပှၴ ဟဴ သီး တှဲၤဇှံ ရဴ ပှဲၤ ကှံ ထၳၤသဲထူၤ အဲၤ ပိ꤮။ ယၴၤဆၳူခြီ အၤရီၤအၤကူး ယၴးနၲုၤမၤ, အၳး ဒူၤအှၲုဒူၤဘီ အဲၤ ညှၴးလးဟဴ တၤဒၲၤရဴ ခိးညှယၴး အၳး ဒၴူလှၲုး ထူၤဟဴ အဲၤ ဟဴ။
\v 26 မၤနရဴ ခိးညှယၴး ဖၳ ပြှဲၤပြှိၤ ဟၴအိၤနှၴၤ ထၲုးဟဴ နၲုၤ, ထၲုးရဴ ဖၳ စဴမၤရူၤ ဒၲ အၤ ထွှိးပြှဲၤ တၤစှၳပြှဲၤ ယၴးတၲၤပြှဲၤ မၴၤကူး အိၤနှၴၤ ထၲုးဟဴ အၤငှိ တၤဟၴၤ န, သူဖၳ ယၳဒၤဖၳ မှတိၤ တၤဟၴၤ ကှံ ဇှံအၴၤ ခြီ ရဴ အဲၤသီး ကှံ နှီဒး လၳးငှိ အၤညၴးနၲုၤ, အၳး ဒၴူသဲညၴး လှၲုးပှၴ လှဴးဟဴ အဲၤသီး ပွှိး꤮ တၲၤဖိၤ ဟဴ။
\v 27 ရဴ စဴမၤရူၤ ဒၲ အၤ မှၴၤတှဲၤစှူ တံပြဲ အဲၤ ယၴးတၲၤပြှဲၤနၲုၤ, ဒၲ ယၴၤဆၳူခြီ အၤခၳၤအၤခၴူး အၳး ကှံ မှၴၤလီးမှၴၤတၤခဲး ထူၤ ဒီးတံ အဲၤ အၤစှၳစှၳ အၤထံးထံး နီ꤮။ အၤမၴၤ။
