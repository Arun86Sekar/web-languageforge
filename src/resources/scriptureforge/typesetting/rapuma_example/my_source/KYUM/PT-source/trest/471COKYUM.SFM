\id 1CO -- KYU
\ide UTF-8
\rem KYU language in MYMR script transliterated from KALI script
\rem published 2012 (second printing)
\h ကၤရီၤသၳၤ အၤရှၴလၲ တၲၤဘၤ
\toc1 ကၤရီၤသၳၤ အၤရှၴလၲ တၲၤဘၤ
\mt1 ကၤရီၤသၳၤ အၤရှၴလၲ တၲၤဘၤ
\mt2 \sls First Corinthians \sls*
\imt1 တှဲၤဟၴဘဲၤ ရှၴ ဒၲ ညၴး
\ip လီၤကၤရီၤသၳၤ အၤရှၴလၲ ယၴးတၲၤဘၤ မၤ ခၳးပဴလၳ ရးစၲု ပှၴ ကၤရီၤသၳၤ ပြှဲၤဇှံအၴၤတှဲၤပျဴမှၳၤ ဒၲ အဲၤ မှၴၤအိၤထွှိးထူၤ န အၤနှၴ ယၴးတၲၤမှၳၤ အၤ အိၤ, ကၤရီၤသၳၤဖၳ တၤဟၴၤ အၤ တှဲၤအိၤထွှိးပြှဲၤ န အၤ တှဲၤဇှံတှဲၤညှ တၤဟၴၤနၲုၤ အၤ တှးတိးတှးဘဲၤ လၤဟူး တိၤ အၤခၳၤအၤခၴူး အၤ ရး ဟၴပျိး စၲု ပှၴ အဲၤသီး။ ဘီနၲုၤခဲး ဗှီးကၤရီၤသၳၤ ယၴးနၲုၤ အၤ ထွှိး ကြီမၴူးစၲၤဖၳ ဗှီးဒၳၤဗှီးထၳး တၲၤဗှီး ဒၲ ကၤယး မၴူးစၲၤ အဲစၲၤ လှၴဟူးအိၤပျဴ တှၲလၳး အၤခးလှၴ, အၤ ထွှိး အၤခၴၤယၤကှၴ ဗှီးမှၲု, အၤ အိၤ ဒၲ ရှိမၴၤ ကှၴဒၳၤ အၤ တှဲၤပၲအၤလှဲး။ ဗှီး ယၴးနၲုၤ အၳး လှၴမှၴၤကှံမှၴၤခ အၤ ခးလှၴရူ, အၳး လှၴဖၴူထူၤလၲး နှီဒၴူ အၳး လှၴကျိးလှၴခူၤ တွှိမွှီၤရီၤနှၴ အၤခးလှၴ, သဲပျဴၤ အၤ တှဲၤပၤတပၤတၲး လှၴသဲဇှဴသဲရူး အၤခးလှၴ, တှဲၤစဴဘၳၤစဴဘဲး အဲမၴူးအဲစၲၤ အိၤနှီ အၤခးလှၴ။
\ip ကၤရီၤသၳၤ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ သဲပျဴၤ လှၳၤခိလၳး ရဴ အၤ အိၤ ခိလၳး တၲၤမှၳၤ န တၲၤမှၳၤ, သဲပျဴၤ အၤ တှဲၤသဲဇှံ ပၤတ မၳးမှူ တၤဟၴၤ, တှဲၤဆၳၤဒူး ပြှဲၤမဴၤပြှဲၤခၳး အၤ တှဲၤအိၤမၴူး တှၲလၳး တၤဟၴၤ န တှဲၤဖၴူဖၳဖၴူမၴး တၤဟၴၤ အၤရီၤအၤကူး, န ပြှဲၤဇှံအၴၤတှဲၤပျဴမှၳၤ အၤ တှဲၤစဴဘၳၤစဴဘဲး အၤ လှၴကျိးလှၴခူၤ တၤဟၴၤ, သဲစးဆဲး ဘူၤစဲၤ ဒၴူ ဆၴူးဇှၳ တၤဟၴၤ န သၴူး အီၤထဴၤထွှိးပြှဲၤ ကှၤခၴူး အၤရီၤအၤကူး ယၴးတၤဟၴၤ လှဴး꤮ ပျီး နၲုၤ, ယၴးမၤ မှဟဴ တှဲၤပှူတှဲၤဆဲး ဒၲ ပြှဲၤဒၲၤညးဖၳ ခၳးပဴလၳ သဲဇှံ ဟၴ တၤဟၴၤနၲုၤ ဟဴ။ ခၳးပဴလၳ ဒၴူလှၲုး န တှဲၤသဲကြှံးမီၤလၤ ယၴးနၲုၤ, အၤ ဟၴကှၤခၴူးဆံၤဘဲ ပှၴ တှဲၤဆၳၤဒူး ယၴးတၤဟၴၤ။
\ip အၤမှးဒၳၤ ၁၃ ဒၲ အၤ ဟၴဆိၤလှၲုး ပှၴ န စဴမၤရူၤ ဒၴူတှး ပှၴ အၤကၤယး တၤဟၴၤ ဆၴူးဇှၳ တၤဟၴၤ အၤကျဲးနၲုၤ တှဲၤမှိၤ မၤ အၤရူလၲအၳး ဟဴ ယၴးတၲၤမှးနၲုၤ, တၤရူမၤ လီၤယၴးတၲၤဘၤ အၤကၳးနၲုၤမၤ, အၳး သဲညၴး အဲလၲ အၳး ဟဴ ကိးလၴၤ။
\iot တှဲၤဟၴဘဲၤ တၲၤတှိ န တၲၤတှိ
\io1 တှဲၤဟၴဘဲၤ ရှၴ ဒၲ ညၴး ၁:၁-၉
\io1 အိၤခိလၳး တၲၤမှၳၤ န တၲၤမှၳၤ ဒၲ ပြှဲၤဇှံအၴၤတှဲၤပျဴမှၳၤ အၤကၳး ၁:၁၀-၄:၂၁
\io1 သွီၤထၴူး အၤ တှဲၤသဲဇှံသဲလှဴး မၳးမှူ တၤဟၴၤ န
\io1 တှဲၤအိၤနဟီၤနပြှဲ ၅:၁-၇:၄၀
\io1 ခြီဖၳ န ခြီဖၳ မှတိၤ တၤဟၴၤ ၈:၁-၁၁:၁
\io1 ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ အၤ တှဲၤအိၤထွှိးပြှဲၤ န အၤ တှဲၤစဴဘၳၤစဴဘဲး တၤဟၴၤ ၁၁:၂-၁၄:၄၀
\io1 ခြီ န ပြှဲၤဇှံအၴၤတှဲၤဖၳ တၤဟၴၤ အၤတှဲၤသၴူး အီၤထဴၤကှၤခၴူး ၁၅:၁-၅၈
\io1 မှၴၤလၳးမှၴၤတူး ပှၴ ခြီဖၳ အိၤ ဒၲ ယၳဒၤကှၴ တၤဟၴၤ ၁၆:၁-၄
\io1 အဲၤရီၤအဲၤကူး နှီဒံၤ န တှဲၤဟၴဘဲၤတၤဒံၤ ဒၲ ခၴူး ၁၆:၅-၂၄
\c 1
\p
\v 1 ဗး မၤ ခၳးပဴလၳ။ စဴမၤရူၤ သဲပျဴၤအိၤ ဗး ရဴ အၤ နွိထူၤ ဗး န ယၴၤဆၳူခြီ အၤ ပြှဲၤဒၲၤညးဖၳ တၲၤပြှဲၤ။ ရဴ ဗး န ပှဲၤ ပှၲုဗှူ ခြီဖၳ ခၳးစိၤစၤသၴၤ ရးစၲု ပှၴ သီး လီၤယၴးတၲၤဘၤ။
\p
\v 2 ပှဲၤ ရးစၲု ပှၴ လီၤယၴး ဒၲ စဴမၤရူၤ ပြှဲၤဇှံအၴၤတှဲၤ ပျဴမှၳၤဖၳ အိၤ ဒၲ ဗှီးကၤရီၤသၳၤ အၤကၳး တၤဟၴၤ အၤ အိၤ, န လှဴး꤮ ကၤယး ဒၲ အၤ စဴဘဲးထူၤ ဘူၤစဲၤ ယၴၤဆၳူခြီ ရဴ အၤ အိၤ လၤဟူး ဒၲ ခးလှၴ ပွှိး꤮ တၲၤဖိၤ နၲုၤတၤဟၴၤ အၤ အိၤ။ ယၴၤဆၳူ ယၴးနၲုၤ, ပှဲၤ ဘူၤစဲၤ မၤ အၤမှမှ, အဲၤသီး ဘူၤစဲၤ မၤ အၤမှမှ။ ဒၲ ယၴၤဆၳူခြီ အၤခၳၤအၤခၴူး စဴမၤရူၤ မှၴၤစးဆဲးဟဴ သီး ရဴ အၤ အဲဟဴ သီး ဒၲ သီး ကှံ အိၤထွှိးပြှဲၤ စးဆဲး အဲထူၤ ပှိ အၤညၴး ဟဴ။
\p
\v 3 ပှဲၤဖဲး စဴမၤရူၤ န ပှဲၤ ဘူၤစဲၤ ယၴၤဆၳူခြီ ကှံ ဒၴူ ဒံၤ သီး တှဲၤဘွီတှဲၤတၤရၴူး န တှဲၤသဲပျဴၤ ကၤစှၳကၤဘဲ နီ꤮။
\s1 ခၳးပဴလၳ ဟၴဘွီဟၴတၤရၴူး ပှၴ ကၤရီၤသၳၤ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ အၤညၴး
\p
\v 4 ဒၲ ယၴၤဆၳူခြီ အၤခၳၤအၤခၴူးရဴ စဴမၤရူၤ ဒၴူတှးဟဴ သီး အၤဘွီအၤတၤရၴူး ဟဴ။ ဒၲ အၤ ဒၴူ သီး ဖၳယၴး အၤခၳၤအၤခၴူး, ဗး ဟၴဘွီဟၴတၤရၴူး ပှၴ သီး စဴမၤရူၤ ပွှိး꤮ တၲၤဖှၲု စဴ။
\v 5 မှၴၤတၴးဟၴရဴ, ဒၲ သီး န ခြီ ထွှိးထူၤဟဴ လၳး တၲၤစၲၤ꤮ တၲုး ဟဴ အၤခၳၤအၤခၴူး, စဴမၤရူၤ ဆဴးရီၤဆဴးဘၳး ဟဴ သီး ပွှိး꤮ တၲၤစၲၤ ဟဴ။ ရဴ လှဴး꤮ သီး တှဲၤဟၴဘဲၤဟၴဆၲုး တၤဟၴၤနၲုၤ ဘဲၤဘဲၤ, သီး တှဲၤသဲခၳၤသဲညၴး တၤဟၴၤနၲုၤ ဘဲၤဘဲၤ, အၤ ဆဴးရီၤဆဴးဘၳး လှဴးပျီး ဟဴ သီး ဟဴ။
\v 6 ရဴ ပှဲၤ ဟၴဆိၤလှၲုး ပှၴ သီး ခြီ အၤရီၤအၤကူး ယၴးတၤဟၴၤနၲုၤ, အၤ အိၤကျှဴၤအိၤမၤ တှးတှၴၤ ဟဴ ဒၲ သီးကၳး ဟဴ။
\v 7 ဖၳနၲုၤ အၤခၳၤအၤခၴူး, ဘီ သီး အိၤပှဴမူဆံး ဘူၤစဲၤ ယၴၤဆၳူခြီ ကှံ ဟူးအိၤလှၲုးထူၤ ပှး ယၴးနၲုၤ, လှဴး꤮ သဲစးဆဲး ဘူၤစဲၤ အၤဆၴူးဇှၳ နှီကြး ဒၲ သီး လိၤ တၤဟၴၤနၲုၤ စဴမၤရူၤ ဒၴူ လှဴး ဟဴ သီး ဟဴ။
\v 8 ဆၴူ꤮ ပှဲၤ ဘူၤစဲၤ ယၴၤဆၳူခြီ ဟူး အၤမှဴညၴး ပှး တၲၤညၴးနၲုၤ, သူဖၳ အၳး လှၴဒူၤ တှဲၤသံ ဒၲ သီးလှိၤ ကှံ အိၤ ပှး တဲးမှၴ အၤညၴးနၲုၤ, ဘူၤစဲၤ ကှံ ပှံကျှဴၤပှံမၤ နှီဒံၤ သီး တှၲုဒၲ အၤ တၤဒံၤ ပှး။
\v 9 စဴမၤရူၤ ယၴးတၲၤပြှဲၤ မၤ လှၴဇှံအၴၤနှီ နူၤစဴ။ အဲၤ မၤ ပြှဲၤ ဒၲ အၤ အဲ သီး ရဴ အၤ သဲဇှံ နဴး ဘဴသိူခဲခိး သီး န အၤဖၳခၳး မှဒံၤဟဴ ပှဲၤ ဘူၤစဲၤ ယၴၤဆၳူခြီ ယၴးတၲၤပြှဲၤနၲုၤ ဟဴ။
\s1 ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ သဲပျဴၤ လှၳၤခိခၴူးလၳး
\p
\v 10 ဗးပှၲုဗးဗှူ သီး꤮ ခိးညှယၴး ဗး ကွီးသဲဇှဴၤ ဆိူၤနူး ဟဴ သီး န တှဲၤတၤရၴူးဆိူၤဆဴး ဒၲ ဘူၤစဲၤ ယၴၤဆၳူခြီ ဒၴူ ဗး ယၴးနၲုၤဟဴ။ ဗး သဲဇှံ ကွီးသဲဇှဴၤ သီး မၤ ဖၳတၴးဟၴရဴ, ဗး သဲဇှံ ဒၲ သီး ကှံ ကြှံးကျဲး လၳး, အိၤခိမှၴၤခိလၳး တၲၤမှၳၤ န တၲၤမှၳၤ တဲးမှၴ။ ဗး သဲဇှံ ဆူၤကြွိး သီး န သီး တှဲၤတၤနှၴၤ တၤဟၴၤ ဘဲၤဘဲၤ, သီး တှဲၤတၤဇၴူၤအိၤနှၴၤ တၤဟၴၤ ဘဲၤဘဲၤ, နဴး သူ ပြဲ လၳး တၲၤစၲၤစၲၤ꤮ ဟၳၤ ပြဲ နီ꤮။
\v 11 မှၴၤတၴးဟၴရဴ, ပှၲုဗှူ သီး꤮, မဴၤကၤလဴအၴၤ အၤ ခိးဘဴသိူ အၤကျဲး တၤဟၴၤဟၴၤ ဟၴဆိၤလှၲုးပျိး ပှၴ ဗး န, သီးကျၴူသီးငး သီးဗံ နှီဒၴူ လှဴး လၳး တၲၤပြှဲၤ န တၲၤပြှဲၤ ဟၴ ဗှး꤮,
\v 12 သီးကျၴူသီးဗံ ကြူ꤮ လၳး ဖၳတၴးဟၴရဴ, တၲၤပြှဲၤ ရဴ အၤ ဟၴ န, “ဗး မၤ ခၳးပဴလၳ အၤ ခိးပၤစှဲ” ဒၲ အၤရှၲုၤ တၲၤပြှဲၤ ကၴၤ ရဴ အၤ ဟၴ န, “ဗး မၤ ခၳးအၤပဴလိၤ အၤ ခိးပၤစှဲ,” တၲၤပြှဲၤကၴၤ ရဴ အၤ ဟၴ ပှိ န, “ဗး မၤ ခၳးကၴၤဖ အၤ ခိးပၤစှဲ,” ဒၲ အၤရှၲုၤ တၲၤပြှဲၤ ပှိ ကှၲုး ကၴၤ ရဴ အၤ ဟၴ န, “ဗး မၤ ခြီ အၤ ခိးပၤစှဲ,” ဖၳနၲုၤ ဟၴ ဗှး။
\p
\v 13 ခြီ အၤနှၴကျဴ ယၴးနၲုၤမၤ အၳး မှၴၤ လှၳၤပြၲု ထၴၤ လၳး တၲၤမှၳၤ န တၲၤမှၳၤ ဖၳနၲုၤမၤ အၤနှီ နူး ဟဲး? ဗး မှဒံၤဟဴ ခၳးပဴလၳ ယၴးနၲုၤမၤ အၤ ခူသၴူးနဴ ပှၴ နူး ဒၲ သီးညၴး ဒၲ တိးလူးဟီၤထံၤလှိၤ ဟဲး? သီး ပျွိး သီးနှၴ န ထၴူး ဒၲ သီး ကှံ ထွှိးထူၤ ဗး ခိးပၤစှဲ ဖၳနၲုၤ နူး ဟဲး?
\v 14 ဗး ပျွိးနဴ ပြဲတံ ခၳးကၤယၳ န ခၳးခြီစၤပၳ သဲနၴူးပြဲ အၤခၳၤအၤခၴူး, ဗး ဟၴဘွီဟၴတၤရၴူး လး စဴမၤရူၤ။
\v 15 ဖၳနၲုၤရဴ, သီး စၲုဟၴ န ဗး ပျွိး ဟဴ ထၴူး န ခၳးပဴလၳ အၤမွှီၤ ဟဴ, ဖၳနၲုၤမၤ အၤနှီ တၲၤပြှဲၤ တိၤ နီ꤮။
\v 16 (ကှၲု꤮ အၤ မှလၤကိး, ဗး ပျွိး ပှၴ ကှၲုးပး လၤကိး ခၳးစၤတီဗၤနစၲၤ န အၤ ဟီၤဖၳဖူးဖၳ တၤဟၴၤ။ ဗး တိးမၤကူး ပြဲတံ ယၴးတၤဟၴၤ ပြဲ။ ဒၲ အၤရှၲုၤ မၤ အၤ အိၤပး ဟဲး, မၤ အၤ အိၤ ပှး တိၤ ဟဲး နၲုၤ ဗး တိးမၤနှီ ပှး တိၤ ဟဴ။)
\v 17 ခြီ ပျွိးဟူး ဗး န ဗး ဘဲၤဟူး ပျွိး ပှၴ အၳး ထၴူး မှတိၤ။ အၤ ပျွိး ဟူး ဗး ဒၲ ဗး ကှံ ဟူး ဟၴဆိၤဒၲၤညး ပှၴ အၳး န တှဲၤသဲကြှံးမီၤလၤ အၤရီၤအၤကူး ပြဲ။ ရဴ ဘီ ဗး ဟၴဆိၤဒၲၤညး ပှၴ အၳး တှဲၤသဲကြှံးမီၤလၤ အၤခဲးနၲုၤ, ဗး ဟၴဘဲၤနဴ န ပြှဲၤသီဖဲဖၳ တၤဟၴၤ အၤငှိ တိၤ။ မှၴၤတၴးဟၴရဴ ဗး ကီၤ သဲလှဲၤထူၤနှီ ပြှဲၤသီဖဲဖၳ အၤ တှဲၤဟၴဘဲၤ တၤဟၴၤ ဟၴရဴ, ဗး မှၴၤ တၤဖၳးကူး လှဴး ဟဴ ခြီ အၤတှဲၤသၴူး အၤ တှဲၤပြှိၤတှဲၤပြှူး ဆိူၤဆဴး ဒၲ တိးလူးဟီၤထံၤလှိၤ ယၴးနၲုၤ ဟဴ။
\s1 ခြီ မၤ စဴမၤရူၤ အၤ တှဲၤပြှိၤတှဲၤပြှူး ဆိူၤဆဴး န အၤ တှဲၤသီဖဲစှူဒဲၤ
\p
\v 18 ကၤယး တၤဟၴၤဟၴၤ ဇှံအၴၤ တှဲၤ တိၤ အၤခၳၤအၤခၴူး, စဴမၤရူၤ ကှံ စီၤရူၤ အဲၤသီး ပှး။ ကၤယး ဖၳနၲုၤ တၤဟၴၤနၲုၤ, အၤ တၤနှၴၤ လၤဟူး န ခြီ သၴူး ဒၲ တိးလူးဟီၤထံၤလှိၤ အၤရီၤအၤကူး ယၴးနၲုၤမၤ အၤ အိၤလၲအိၤကျဴး ပြဲ။ မၤနရဴ ပှဲၤ ဒၲ အၤ နှီဘဲၤ တှဲၤမှၴၤဆီးပျဲကှၤ ယၴးတၤဟၴၤ အၤညၴးနၲုၤ, တှဲၤရီၤတှဲၤကူး ယၴး အၤ မှဒံၤ စဴမၤရူၤ အၤ တှဲၤပြှိၤတှဲၤပြှူး ဆိူၤဆဴး ဒၲ ပှဲၤညၴး ဟဴ။
\v 19 စဴမၤရူၤ အၤလှးအၤငှိ ဟၴ န,
\q1 “ဗး ကှံ မှၴၤပၴူကူး ပြှဲၤသီဖဲဖၳ တၤဟၴၤ အၤ တှဲၤသီတှဲၤဖဲ တၤဟၴၤ ပှး။ ဗး ကှံ ဗီးကူး ကူး ပြှဲၤစှူပြှဲၤဒဲၤဖၳ တၤဟၴၤ အၤ တှဲၤသဲခၳၤသဲညၴး နၲုၤတၤဟၴၤ ပှး,”\f + \fr 1:19~\ft ယၤဆူယၤ ၂၉:၁၄\f* အၤ ဟၴ ဖၳနၲုၤ။
\p
\v 20 ကီၤ မှၴၤဖၳနၲုၤရဴ ပြှဲၤသီဖဲဖၳ တၤဟၴၤ ဘဲၤဘဲၤ, ပြှဲၤစှူပြှဲၤဒဲၤဖၳ တၤဟၴၤ ဘဲၤဘဲၤ, ပြှဲၤ ဒၲ အၤ ကြှူဆံၤစှူ အၳး တၤဟၴၤ ဘဲၤဘဲၤ, ပှဲၤ သဲညၴး န အဲၤသီး တှဲၤသီဖဲ တၤဟၴၤနၲုၤ, အၤ အိၤလၲအိၤကျဴး ပြဲ။ အၤ ဒၴူလှၲုးပျိး စဴ န, ဟၴၤခၳၤ အၤ တှဲၤသဲခၳၤသဲညၴး ယၴးတၤဟၴၤနၲုၤ အၤ အိၤလၲအိၤကျဴး ပြဲ။
\v 21 စဴမၤရူၤ အၤ တှဲၤသီတှဲၤဖဲ မၤ အၤဒၳၤအၤဇှး မှလၤကိး စဴ။ ဖၳနၲုၤရဴ ပြှဲၤလှၳၤကၤယး ယၴးတၤဟၴၤ ကှံ ပှၳးသဲညၴးဘဲ စဴမၤရူၤ န အဲၤသီး တှဲၤသဲခၳၤသဲညၴး တၤဟၴၤနၲုၤ, အၤ ဘဲ တၤခူ꤮ တိၤ။ မှတၲၤခိနၲုၤ, စဴမၤရူၤ သဲပျဴၤအိၤ ဒၲ အၤ ကှံ မှၴၤဆီးပျဲကှၤ ကၤယး ဒၲ အၤ ဇှံအၴၤ ခြီ အၤ တှဲၤသဲကြှံးမီၤလၤ ဒၲ ပှဲၤ ဟၴဆိၤဒၲၤညး ပှၴ အၳး ယၴးနၲုၤ တၤဟၴၤ ပှး။ မၤနရဴ ကၤယး ဒၲ အၤ ဇှံအၴၤ တှဲၤသဲကြှံးမီၤလၤ ယၴး တိၤ တၤဟၴၤနၲုၤ, အၤ တၤနှၴၤသံ လၤဟူး န တှဲၤဟၴဆိၤဒၲၤညး ယၴးတၤဟၴၤ နၲုၤမၤ အၤ အိၤလၲအိၤကျဴး ပြဲ, အၤ တၤနှၴၤ လၤဟူး ဖၳနၲုၤ။
\v 22 ယၳဒၤဖၳ တၤဟၴၤနၲုၤ, အၤ ကီၤ မူထၴူၤ စဴမၤရူၤ အၤတှဲၤမှၴၤ တၤကျီခိခၴူၤ တၤဟၴၤ တိၤ ဟၴရဴ, အၤ ဇှံအၴၤ ကှၲုး လၤဟူး စဴ အၳး တှဲၤသဲကြှံးမီၤလၤ ယၴးနၲုၤ တိၤ။ ကြီမၴူးစၲၤဖၳ တၤဟၴၤ အၤညၴး ကှၲုးကၴၤ ရဴ, ခြီ အၤ တှဲၤသဲကြှံးမီၤလၤ ယၴး အၤ ထွှိး တှဲၤအိၤလၲအိၤကျဴး ဒၲ အဲၤသီးညၴး ပြဲ, မှၴၤတၴးဟၴရဴ အၤ သဲဇှံ နှီဟၲုး လၤဟူး ပြဲ ကၤယး ဒၲ အၤ အိၤ န တှဲၤသီတှဲၤဖဲ ရဴ အၤ ဟၴဘဲၤစှူဟၴဘဲၤဒဲၤ တၤဟၴၤ အၤ တှဲၤဟၴဘဲၤ ပြဲ။
\v 23 ဖၳနၲုၤရဴ ဘီ ပှဲၤ ဟၴဆိၤဒၲၤညး ခြီ သၴူး ဒၲ တိးလူးဟီၤထံၤလှိၤ အၤခဲးနၲုၤ, ယၳဒၤဖၳ တၤဟၴၤ တၤနှၴၤ သဲပျဴၤဆဲး နူၤစဴ။ ယၳဒၤဖၳ မှတိၤ တၤဟၴၤ ကၴၤ ရဴ အၤ ဟၴ န အၤငှိလၤဆ အိၤ ဒၲ အဲၤသီး အၤညၴး တၲၤစၲၤ꤮ တိၤ။
\v 24 မၤနရဴ ကၤယး ဒၲ စဴမၤရူၤ အဲ လၳး ဒၲ အၤ ကှံ ဇှံအၴၤ တှဲၤသဲကြှံးမီၤလၤ ယၴးတၤဟၴၤ အၤညၴးနၲုၤ, ယၳဒၤဖၳ တၤဟၴၤ ဘဲၤဘဲၤ, ယၳဒၤဖၳ မှတိၤ တၤဟၴၤ ဘဲၤဘဲၤ, ခြီ သၴူး ဒၲ တိးလူးဟီၤထံၤလှိၤ ယၴးနၲုၤမၤ မှဟဴ စဴမၤရူၤ အၤ တှဲၤပြှိၤတှဲၤပြှူး ဆိူၤဆဴး န အၤ တှဲၤသီတှဲၤဖဲ ဟဴ။
\v 25 မှၴၤတၴးဟၴရဴ, ဘီ ပှဲၤ ဟၴဆိၤဒၲၤညး ပှၴ အၳး ခြီ အၤတှဲၤသၴူး အၤရီၤအၤကူး အၤခဲးနၲုၤ, တၤဟၴၤဟၴၤရဴ အၤ ဟၴ လၤဟူး န စဴမၤရူၤ မှၴၤတှဲၤ ယၴးနၲုၤ, အၤ အိၤလၲအိၤကျဴး လှဴး ဟဴ, အၤ တၤနှၴၤသံ လၤဟူး ဖၳနၲုၤ။ စဴမၤရူၤ မှၴၤတှဲၤ ယၴးနၲုၤ, အၤစှူအၤဒဲၤ လၲကျဴး ပး စဴ န ပြှဲၤလှၳၤကၤယး ဒၲ အၤ တှဲၤစှူတှဲၤဒဲၤ ဒၳၤလၲ အၳး တၲၤပြှဲၤ ပး စဴ။ စဴမၤရူၤ အၤ တှဲၤဟဲးစှဲရၴၤစှဲ ယၴးနၲုၤ, အၤ ဟဲးဆိူၤရၴၤဆဴး လၲကျဴး ပး စဴ န ပြှဲၤလှၳၤ ဟၴၤခၳၤဖၳ ဒၲ အၤ ဟဲးဆိူၤရၴၤဆဴး လၲ အၳး တၲၤပြှဲၤ ပး စဴ။
\p
\v 26 ပှၲုဗှူ သီး꤮, တၤနှၴၤမူ နှီဒၴူဒံၤ ကၳး သီးနှၴ ဘီ စဴမၤရူၤ အဲ တူၤဟီ သီး တိၤ အၤခဲးနၲုၤ ကိးကိး။ ကီၤ ဟၴ န ပြှဲၤလှၳၤ ဟၴၤခၳၤဖၳ အၤ တှဲၤမူထၴူၤ ဟၴရဴ, ဒၲ သီးကျဲးနၲုၤ, ပြှဲၤ ဒၲ အၤစှူအၤဒဲၤ တၤဟၴၤ ဘဲၤဘဲၤ, ပြှဲၤ ဒၲ အၤ အိၤ န အၤ တၤရၴူးဆိူၤဆဴး တၤဟၴၤ ဘဲၤဘဲၤ, ကၤယး ဒၲ အၤကျွီးအၤလူး ဒၳၤဇှထူၤသဲး တၤဟၴၤနၲုၤ ဘဲၤဘဲၤ, အၤ အိၤ နှၲုး တှၲကှၲုး ပၤတီပြှဲၤ ပြဲ။
\v 27 သူဖၳ ကၤယး ဒၲ အၤ တၤနှၴၤ ဒၴူ လၤဟူး အၤနှၴ န ကၤယးစှူကၤယးဒဲၤ တၤဟၴၤ ကှံ သဲတၤရှဲးကူး အၤညၴးနၲုၤ, စဴမၤရူၤ အဲ တၤကဲၤ နူး ဟဴ ကၤယး ဒၲ အၳး တၤနှၴၤ အဲၤသီး န အၤ အိၤလၲအိၤကျဴး နၲုၤတၤဟၴၤ ပြဲ။ သူဖၳ ကၤယး ဒၲ အၤ တၤနှၴၤ ဒၴူ လၤဟူး အၤနှၴ န အၤ အိၤ န တၤရၴူးဆိူၤဆဴး နၲုၤတၤဟၴၤ ကှံ သဲတၤရှဲးကူး အၤညၴးနၲုၤ, စဴမၤရူၤ အဲ တၤကဲၤ နူး ဟဴ ကၤယး ဒၲ အၳး တၤနှၴၤ အဲၤသီး န အၤ တၤရၴူးဆိူၤဆဴး အိၤ ကှၲုးအၳး တိၤ နၲုၤတၤဟၴၤ ဟဴ။
\v 28 သူဖၳ စဴမၤရူၤ ကှံ မှၴၤပၴူကူး တှဲၤ ဒၲ ပြှဲၤလှၳၤ ဟၴၤခၳၤဖၳ တၤနှၴၤဒၳၤနှီ နၲုၤတၤဟၴၤ အၤညၴးနၲုၤရဴ, အၤ အဲ ပြဲ ကၤယး ဒၲ အၳး ဒူၤဒၳၤ အဲၤသီး တိၤ နၲုၤတၤဟၴၤ ပြဲ, အၳး တၤနှၴၤပၤတီ အဲၤသီး နၲုၤတၤဟၴၤ န အၳး ဒူၤ အဲၤသီး န ကၤယး အိၤလၲအိၤကျဴး နၲုၤတၤဟၴၤ ပြဲ။
\v 29 ဖၳနၲုၤရဴ, ဒၲ စဴမၤရူၤ အၤ မဲၤသဲၤညၴးနၲုၤ, အၳး ဖၴူထူၤလၲး စှူ အၳးနှၴ တၲၤပြှဲၤ꤮ တိၤ။
\v 30 စဴမၤရူၤ မှၴၤထွှိးထူၤ တှၲဟဴ သီး န ယၴၤဆၳူခြီ တၲၤစၲၤ꤮ တၲုး ဟဴ။ အၤ မှၴၤထွှိး ပှၴ ဟဴ သီး တၲၤစၲၤ꤮ တၲုး န ခြီ ယၴးနၲုၤ, အၤ ကှံ ထွှိးထူၤ ဟဴ ပှဲၤ တှဲၤသီတှဲၤဖဲ ဟဴ။ ဒၲ ခြီ အၤခၳၤအၤခၴူးရဴ စဴမၤရူၤ ဒူၤ ဟဴ ပှဲၤ ဖၳ ကၤယးစဴကၤယးတှၴၤ တၤဟၴၤနၲုၤ ဟဴ။ ထၲုးတိၤ ပှဲၤ ထွှိးထူၤ ဟဴ စဴမၤရူၤ အၤကၤယး စးဆဲး ရဴ ခြီ ပျွိးထၴၤ ပၤလး ဟဴ ပှဲၤ ဒၲ တှဲၤသံ အၤစှံ အၤခးလှၴ ဟဴ။
\v 31 မှၴၤဖၳနၲုၤရဴ, ဖၳ လီၤစးဆဲးကၳး ဟၴ န, “ကၤယး ဒၲ အၤ သဲဇှံ ဖၴူထူၤလၲး အၤနှၴ တၤဟၴၤနၲုၤ, အၤ တိးကဴၤ ဖၴူထူၤလၲး ပြဲတံ လှဴး ဘူၤစဲၤ မှၴၤထၲုး ပှၴ ဟဴ လၳး နၲုၤတၤဟၴၤ ပြဲ။”\f + \fr 1:31~\ft စူဲးရၤမဲးယၲၤ ၉:၂၄\f*
\c 2
\s1 ခြီ ခူသၴူး အၤနှၴ ဒၲ တိးလူးဟီၤထံၤလှိၤ အၤရီၤအၤကူး
\p
\v 1 ဗး ခိးဘဴသိူ သီး, ဘီ ဗး ဟူး ဒၲၤညး ပှၴ ဟဴ သီး န စဴမၤရူၤ အၤလှးအၤငှိ အၤခဲးနၲုၤ, လီၤပျဴၤ ဒၲ အၳး သဲညၴးထွှိ တိၤ တၤဒၲၤရဴ ကၤယး တၤနှၴၤဒၳၤ လှူၤ နှီဒၴူ လၤဟူး အၤနှၴ တၤဟၴၤ နဴးအၴၤ အဲၤ တၤဟၴၤနၲုၤ, ဗး ဟၴဘဲၤနဴ ပှၴ သီး တၲၤဖှၲု꤮ တိၤ။
\v 2 မှၴၤတၴးဟၴရဴ, ဗး ဒူၤလှူၤ ထၲုးဟဴ ဗး သဲပျဴၤ န ဗး ကှံ ဟၴဆိၤဒၲၤညး ပြဲတံ ယၴၤဆၳူခြီ ယၴးတၲၤပြှဲၤ အၤရီၤအၤကူး န အၤတှဲၤသၴူး ဒၲ တိးလူးဟီၤထံၤလှိၤ အၤရီၤအၤကူး ယၴးနၲုၤ ပြဲ။
\v 3 ဘီ ဗး ဟူး ကှၲုး ဒၲ သီး အိၤ ဘီနၲုၤ တၲၤဖှၲု အၤခဲးနၲုၤ, ဗး သဲညၴး နှီဒၴူ ဗး တှဲၤဟဲးစှဲရၴၤစှဲ ရဴ ဗး သဲအီၤဆၴး တၤနူးတၤဒဲၤ စဴ။
\v 4 ထၲုးတိၤ ဘီ ဗး ဟၴဆိၤဒၲၤညး ပှၴ သီး အၤခဲးနၲုၤ, ဗး ဟၴဘဲၤ အီၤလဴးအီၤလူနဴ သီး န ပြှဲၤလှၳၤ ဟၴၤခၳၤဖၳ အၤ တှဲၤစှူတှဲၤဒဲၤ တၲၤဖှၲု꤮ တိၤ။ မၤနရဴ သီး ဇှံအၴၤ လၤဟူး တှဲၤ ဒၲ ဗး ဟၴဆိၤ ပှၴ သီး ယၴးနၲုၤ တၤဟၴၤ, မှၴၤတၴးဟၴရဴ စဴမၤရူၤ အၤ သဲစးဆဲး ယၴးနၲုၤ အၤ ပြှိၤပြှူးဆိူၤဆဴး ရဴ အၤ ဒၴူသဲညၴးပျိး ပှၴ သီး ရဴ သီး ဇှံအၴၤ ဟဴ။
\v 5 ဖၳနၲုၤရဴ, သီး တှဲၤဇှံတှဲၤညှ ယၴးတၤဟၴၤနၲုၤ, အၤ သဲလှဲၤထူၤနှီ ဒၲ ပြှဲၤလှၳၤ ဟၴၤခၳၤဖၳ အၤ တှဲၤစှူတှဲၤဒဲၤ တၤဟၴၤ အၤလှိၤ နၲုၤ မှတိၤ။ အၤ သဲလှဲၤထူၤနှီ ဒၲ စဴမၤရူၤ အၤ တှဲၤပြှိၤတှဲၤပြှူး ဆိူၤဆဴး ယၴး အၤလှိၤ ဟဴ။
\s1 စဴမၤရူၤ အၤ တှဲၤသီတှဲၤဖဲ ဒၲ အၤဒၳၤအၤဇှး
\p
\v 6 ကၤယး ဒၲ အၤ တှဲၤဇှံဆဴး တၤဟၴၤနၲုၤ, ဗး အီၤသိူ ပှၴ အဲၤသီး န တှဲၤသီတှဲၤဖဲ အၤရီၤအၤကူး တၤဟၴၤ။ တှဲၤသီတှဲၤဖဲ ယၴးတၤဟၴၤနၲုၤ, အၤ ဟူး ဒၲ ပြှဲၤလှၳၤကၤယး အၤ အိၤ မှတိၤ။ အၤ ဟူး ဒၲ ပြှဲၤလှၳၤကၤယး ဒၲ အၤ အိၤ န အၤ တၤရၴူးဆိူၤဆဴး နၲုၤတၤဟၴၤ အၤ အိၤ မှတိၤတိၤ။ မှၴၤတၴးဟၴရဴ တှဲၤယၴးတၤဟၴၤနၲုၤ အၤ ကှံ ပၴူကူး လှဴး ပှး။
\v 7 ဗး ဟၴဆိၤဒၲၤညး ပှၴ အၳး န စဴမၤရူၤ အၤ တှဲၤသီတှဲၤဖဲ ဒၲ အၤစဴအၤဇှး တၤဟၴၤ။ ဒၲနၳၤဒၲသၤ ခဲးနၲုၤ, စဴမၤရူၤ ဒၴူလှၲုး ပှၴ ဟီ အၳး န တှဲၤသီတှဲၤဖဲ ယၴးတၤဟၴၤ ဟီ တိၤ။ ဒၲ꤮ စဴမၤရူၤ ဘူလှူၤ တူၤဟီ ဟၴၤခၳၤ တိၤ အၤခဲး ပးနၲုၤ, အၤ တၤဇၴူၤအိၤနှၴၤ ပှၴ ထၲုးဟဴ ဒၲ အၤ ကှံ မှၴၤ ပှၴ ပှဲၤ တှဲၤလီးတှဲၤတၤခဲး ယၴးတၤဟၴၤ ဟဴ။
\v 8 တှဲၤသီတှဲၤဖဲ ယၴးနၲုၤ, ကၤယး ဒၲ အၤ ထွှိး ခၳၤကျဴခၳၤကျူး ဒၲ ဟၴၤခၳၤ ယၴးတၤဟၴၤ သဲညၴး တၲၤပြှဲၤ꤮ တိၤ။ အဲၤသီး ကီၤ သဲညၴး ယၴး ဟၴရဴ, အဲၤသီး မှံးသၴူးထူၤ န ဘူၤစဲၤ ဒၲ အၤ အိၤ န အၤ တှဲၤလီးတှဲၤတၤခဲး ယၴးတၲၤပြှဲၤ ဒၲ တိးလူးဟီၤထံၤလှိၤ တၤခူ꤮ တိၤ။
\v 9 ဖၳ လီၤစးဆဲး ဟၴကူး ဒၲ နၲုၤခဲး န,
\q1 “တှဲၤ ဒၲ စဴမၤရူၤ တၤရီၤတၤရူး အိၤနှၴၤ ဒၲ အၤ ကှံ မှၴၤ ပှၴ ကၤယး ဒၲ အၤ မှိၤနှီ လၳး တၤဟၴၤ အၤညၴးနၲုၤ, အၳး မူထၴူၤနဴ တၲၤပြှဲၤ꤮ ဟီ တိၤ, အၳး နှီဟၲုးနဴ တၲၤပြှဲၤ꤮ ဟီ တိၤ, အၳး တၤနှၴၤတှၲုနဴ အဲၤ တၲၤပြှဲၤ꤮ ဟီ တိၤ။”\f + \fr 2:9 \ft ယၤဆူယၤ ၆၄:၄\f*
\m
\v 10 မၤနရဴ, စဴမၤရူၤ ဒၴူသဲညၴး ဒီးတံ ပှၴ ပှဲၤ တှဲၤယၴးတၤဟၴၤ န သဲစးဆဲး ဘူၤစဲၤ။
\p သဲစးဆဲး ဘူၤစဲၤ ယၴးနၲုၤ အၤ သဲညၴး လှဴး တှဲၤပွှိးတၲၤစၲၤ။ အၤ သဲညၴး တှၲု လှဴး စဴ စဴမၤရူၤ အၤ တှဲၤတၤနှၴၤ ဒၲ အၤစဴအၤဇှး တၤဟၴၤ စဴ။
\v 11 ဖၳနၲုၤဟဴ, ကၤယး တၲၤပြှဲၤ အၤ တှဲၤတၤနှၴၤ လှဴးပျီး တၤဟၴၤနၲုၤ, အဲၤ န အဲၤ သဲညၴး နှီဒၴူဒံၤ ပြဲ။ တၲၤပြှဲၤ꤮ အၳး သဲညၴးထွှိ ကှၲုး လၳး တိၤ။ အၤ သူကှၲုးဒံၤ ဖၳနၲုၤဟဴ, တံပြဲ သဲစးဆဲး ဘူၤစဲၤ သဲညၴး လှဴး လှဴး꤮ စဴမၤရူၤ အၤ တှဲၤတၤနှၴၤ တၤဟၴၤ။ ကၤယး ဒၲ အၤရှၲုၤ တၤဟၴၤ သဲညၴးထွှိ တှၲု တၲၤပြှဲၤ꤮ တိၤ။
\v 12 စဴမၤရူၤ ဒၴူ ပှဲၤ အၤ သဲစးဆဲး, ရဴ သဲစးဆဲး ဘူၤစဲၤ ယၴးနၲုၤ, အၤ ဟူး ဒၲ ပြှဲၤလှၳၤကၤယး အၤ အိၤ နၲုၤ မှတိၤ။ သူဖၳ ပှဲၤ ကှံ သဲညၴးပျိး လှဴး တှဲၤ ဒၲ စဴမၤရူၤ ဒၴူ တှးကြး ပှဲၤ ယၴးတၤဟၴၤ အၤညၴးနၲုၤ, ပှဲၤ နှီဘဲၤဟဴ သဲစးဆဲး ဘူၤစဲၤ ဒၲ အၤ ဟူး ဒၲ စဴမၤရူၤ အၤ အိၤ ယၴးနၲုၤ ဟဴ။
\v 13 ဖၳနၲုၤရဴ, ဘီ ပှဲၤ အီၤသိူ ပှၴ ကၤယး ဒၲ သဲစးဆဲး ဘူၤစဲၤ အိၤ ဒၲ လၳးကၳး တၤဟၴၤ အၤခဲးနၲုၤ, ပှဲၤ နဴးအၴၤ ပြှဲၤလှၳၤ ဟၴၤခၳၤဖၳ ဒၲ အၤ စှူ ဟၴဘဲၤ တၤဟၴၤ အၤ တှဲၤဟၴဘဲၤ တၲၤမံး꤮ တိၤ။ ပှဲၤ ဟၴဘဲၤ ဖၳ သဲစးဆဲး ဘူၤစဲၤ အီၤသိူအီၤသူး ပှဲၤ နၲုၤပြဲ။ ပှဲၤ ဟၴပျိး ပှၴ ကၤယး ယၴးတၤဟၴၤ န တှဲၤမှတှဲၤစဴ ဖၳ သဲစးဆဲး ဘူၤစဲၤ အီၤသိူ ပှဲၤ နၲုၤပြဲ။
\v 14 မၤနရဴ အၳးပၴးပၴး꤮ ဘဲၤဘဲၤ, ဒၲ အၤ နှီဘဲၤ ကှၲုးအၳး သဲစးဆဲး ဘူၤစဲၤ ဒၲ အၤ သဲပျဴၤကၳး တိၤ တၤဟၴၤနၲုၤ, အၤ ဖၴူဆံၤ ကှၲုးအၳး သဲစးဆဲး ဘူၤစဲၤ အၤ တှဲၤအီၤသိူအီၤသူး တိၤ။ ကၤယး ဖၳနၲုၤ တၤဟၴၤနၲုၤ, အၤ သဲညၴးပျိးဘဲ ကှၲုးအၳး အၤငှိလၤဆ တိၤ, အၤ တၤနှၴၤ လၤဟူး ပြဲ န အၤ အိၤလၲအိၤကျဴး ပြဲ, မှၴၤတၴးဟၴရဴ, ပြှဲၤ ဒၲ အၤ ဟၴပျိးဘဲ ပှၴ အဲၤသီး နၲုၤမၤ တံပြဲ သဲစးဆဲး ဘူၤစဲၤ တၲၤပြှဲၤ ပြဲ။
\v 15 လှဴး꤮ ကၤယး ဒၲ အၤ နှီဘဲၤ သဲစးဆဲး ဘူၤစဲၤ ယၴးတၤဟၴၤနၲုၤ, အၤ သဲညၴး လၳၤပျၳ ရှၴ လှဴး ထၲုးဟဴ တှဲၤအီၤသိူအီၤသူး ယၴးတၤဟၴၤ ဟဴ။ မၤနရဴ ကၤယး ဒၲ အၤ နှီဘဲၤ ကှၲုးအၳး သဲစးဆဲး ဘူၤစဲၤ တိၤ တၤဟၴၤနၲုၤ, အၤ သဲညၴးပျိးဘဲ ကှၲုးအၳး ကၤယး ဒၲ အၤ အိၤ န သဲစးဆဲး ဘူၤစဲၤ တၤဟၴၤ အၤ တှဲၤတၤနှၴၤ တၤဟၴၤ တိၤ။
\v 16 ဖၳ လီၤစးဆဲးကၳး ဟၴ န,
\q1 “အၳးပၴး တၲၤပြှဲၤ သဲညၴးထွှိဘဲ ဘူၤစဲၤ အၤသဲပျဴၤ ပၴး? ကၤယး ဒၲ အၤ ဒၴူသဲညၴးစွှိဘဲ ပှၴ ကှၲုး ဘူၤစဲၤ န အၤ တှဲၤတၤနှၴၤ တၤဟၴၤ နၲုၤမၤ အၤ အိၤ တၲၤပြှဲၤပြှဲၤ ဟဲး?”
\m မၤနရဴ ပှဲၤ ယၴးတၤဟၴၤနၲုၤ, ပှဲၤ နှီဘဲၤ ထၲုးဟဴ ခြီ အၤသဲပျဴၤ အၤ တှဲၤတၤနှၴၤ တၤဟၴၤ ဟဴ။\f + \fr 2:16 \ft ယၤဆူယၤ ၄၀:၁၃\f*
\c 3
\s1 စဴမၤရူၤ အၤ ပြှဲၤမှၴၤတှဲၤဖၳ တၤဟၴၤ
\p
\v 1 ပှၲုဗှူ သီး꤮, ဗး အိၤတှၲကှၲုး န သီး ဒၲ အၤရှၴခဲး နၲုၤမၤ, ဗး အီၤသိူ ပှၴ သီး ဖၳ ဗး အီၤသိူ ပှၴ ကၤယး ဒၲ အၤ စှၳးအၴၤ နှီဒး သဲစးဆဲး ဘူၤစဲၤ အၤငှိ တၤဟၴၤ နၲုၤမၤ အၤနှီ ဟီ တိၤ။ ဗး ဘဲၤ အီၤသိူ ပှၴ သီး ဖၳ ပြှဲၤလှၳၤဟၴၤခၳၤ ဖၳ ဒၲ အၤ လှံၤကြွိး မှၴၤ ပးပြဲ အၤ တှဲၤသဲဇှံသဲလှဴး တၤဟၴၤ နၲုၤတၤဟၴၤ ပြဲ။ မၤတၴးဟၴရဴ သီး တှဲၤဇှံအၴၤ ခြီ နၲုၤ အၤဆိူၤအၤဆဴး ဟီတိၤ အၤခၳၤအၤခၴူး သီး သူပးပြဲ န ပၤစှဲဖၳ ဒၲ အၤ အိးနၳပး နၲုၤတၤဟၴၤ ပြဲ။
\v 2 သီး အၴၤဆဲၤ ဒၲ အၤပြၴူးအၤဇွိး တၤဟၴၤ နၲုၤမၤ အၤနှီ ဟီတိၤ အၤခၳၤအၤခၴူး, ဗး ဘဲၤ ဒၴူ အိး ပြဲ သီး ပှၳ အီၤနှၲုထၴူး သူန ပၤစှဲဖၳ တၲၤပြှဲၤနၲုၤ ပြဲ။ တှၲုခိးညှယၴး စဴ ဘဲၤဘဲၤ အၤ သူ ပးပြဲ န သီး အၴၤ ဆဲၤအၴၤ အၤ ပြၴူး ရဴ အၤ နှီဟီတိၤ နၲုၤ။ ဗး ကီၤ အီၤသိူ သီး န တှဲၤ ဒၲ အၤစဴအၤဇှး တၤဟၴၤ ဟၴရဴ သီး သဲညၴးပျိး ဟီ တိၤ။
\v 3 မှၴၤတၴးဟၴရဴ သီး အိၤထွှိးပြှဲၤ သူ ပးပြဲ န ပြှဲၤလှၳၤ ဟၴၤခၳၤဖၳ ဒၲ အၤ ကြွိးလှံၤ မှၴၤ ပးပြဲ လၤဟူး ဖၳ အၤ တှဲၤသဲဇှံသဲလှဴး အိၤ နၲုၤတၤဟၴၤ ပြဲ။ သီး သဲခွဲ နှီဒၴူ ခၴူးလၳး တၲၤပြှဲၤ န တၲၤပြှဲၤ, သီးကျၴူသီးငး နှီဒၴူ ခၴူးလၳး နၲုၤမၤ အၤ ဒၴူလှၲုးထူၤဟဴ န သီး သူ ပးပြဲ န ပြှဲၤလှၳၤ ဟၴၤခၳၤဖၳ နၲုၤတၤဟၴၤ ပြဲ ဗးဟၴတိၤ? သီး မှၴၤသူ ပးပြဲ န ကၤယး ဒၲ အၤ ဇှံအၴၤ ကှၲုးအၳး ခြီ တိၤ နၲုၤတၤဟၴၤ ပြဲ။
\v 4 ဘီ သီး ဟၴ နှီဒၴူ ခၴူးလၳး န, ဗး မၤ ခၳးပဴလၳ အၤ ခိးပၤစှဲ, ဗး မၤ ခၳးအၤပဴလိၤ အၤ ခိးပၤစှဲ အၤခဲး နၲုၤမၤ, သီး မှၴၤ သူ ပးပြဲ ဖၳ ပြှဲၤလှၳၤ ဟၴၤခၳၤဖၳ အၤလှၴကျိး မှၴၤနၲုၤ ပြဲ ဗးဟၴတိၤ?
\p
\v 5 ကီၤဟၴလှဴးလှဴး ရဴ, ခၳးအၤပဴလိၤ မၤ အၳးပၴး? ခၳးပဴလၳ မၤ အၳးပၴး? ပှဲၤ မၤ ကၤယး မှဴဟၴမှဴလီးဖၳ ဒၲ အၤ မှၴၤ စဴမၤရူၤ အၤတှဲၤမှၴၤ တၤဟၴၤ ပြဲ။ ဒၲ ပှဲၤ ဟၴဆိၤဒၲၤညးလှၲုး ပှၴ သီး အၤခၳၤအၤခၴူး သီး ဇှံအၴၤညှအၴၤ ကှၤ လၤဟူး ဘူၤစဲၤ ယၴၤဆၳူခြီ။ ဖၳ စဴမၤရူၤ ဒၴူတှး ပှဲၤ တှဲၤမှၴၤ တၲၤပြှဲၤ န တၲၤပြှဲၤ နၲုၤ, ပှဲၤ မှၴၤ နှီဒံၤ ဖၳ အၤ နဴးမှၴၤ ပှဲၤ ယၴးနၲုၤ ပြဲ။
\v 6 ဗး မၤ ပြှဲၤအီၤလှၲုတှး တှဲၤကျွီး။ ခၳးအၤပဴလိၤ မၤ ပြှဲၤဇံးထၴူး။ မၤနရဴ ပြှဲၤ ဒၲ အၤ နဴးဖဲထူၤဒၳၤထူၤ တှဲၤကျွီးတှဲၤလွီ နၲုၤမၤ စဴမၤရူၤ ပြဲ။
\v 7 ပြှဲၤအီၤလှၲုတှး တှဲၤကျွီးတှဲၤလွီ န ပြှဲၤဇံးထၴူး ယၴးနၲုၤမၤ အၤ လိၤဒၳၤ လး မှတိၤ။ အၤ လိၤဒၳၤလၲ အၳး မၤ ပြှဲၤ ဒၲ အၤ နဴးဖဲထူၤဒၳၤထူၤ တှဲၤကျွီး ယၴးတၲၤပြှဲၤနၲုၤ ဟဴ။
\v 8 ပြှဲၤ ဒၲ အၤ အီၤလှၲုတှး တှဲၤကျွီး ယၴး န ပြှဲၤ ဒၲ အၤ ဇံးထၴူး ယၴး သဲနၴူး လှဴး နၲုၤ, အၤ တှဲၤတၤဇၴူၤ မူဆံး အိၤနှၴၤ တၤဟၴၤ နၲုၤမၤ အၤ သူလၳး ပြဲ, အၤဒၳၤကျဴး နှ လၳး တိၤ။ ဖၳ အဲၤသီး တၲၤပြှဲၤ န တၲၤပြှဲၤ အယစံအယရၴၤ မှၴၤထၲုးဟဴ တှဲၤတၤဟၴၤနၲုၤ စဴမၤရူၤ ကှံ ဒၴူ အဲၤသီး တှဲၤရှူၤ နှီခွိကဲၤ ပှး။
\v 9 ပှဲၤ မၤ ပြှဲၤမှၴၤရှိလၳးတှဲၤ ဒၲ စဴမၤရူၤ အၤညၴး တၤဟၴၤ ပြဲ။ သီး မၤ အၤသူန စဴမၤရူၤ အၤ တၤရဲတၤရၤ ဒၲ ပှဲၤ လှၴမှၴၤအၴၤ အၤခးလှၴ။ ထၲုးတိၤ သီး မၤ အၤသူန ဟီၤ ဒၲ စဴမၤရူၤ အီၤဆဴထူၤ အဲၤ တၲၤမၴး။
\p
\v 10 ဗး ကှၲုးကၴၤ ရဴ အၤသူန ပြှဲၤအီၤဆဴထူၤ ဟီၤ ဒၲ အၤစှူအၤဒဲၤ တၲၤပြှဲၤနၲုၤ။ မှၴၤတၴၤဟၴရဴ, စဴမၤရူၤ ဒၴူ ဗး ဆၴူးဇှၳ နှီကြး ရဴ ဗး အီၤဒဲး လှူၤ ဟီၤထံၤ ကူးဒဲး ခးဆၴူ န လှဴ တၤဟၴၤ။ ရဴ ကၤယး ဒၲ အၤရှၲုၤ တၤဟၴၤဟၴၤနၲုၤ, အၤ ဟူး အီၤဆဴထူၤ ဒီးတံ ကှၲုးကၴၤ ဟီၤထံၤကူးဒဲး ခးဆၴူ ဒၲ ဗး ဒဲးလှူၤ ထၲုးဟဴ န လှဴယၴး နၲုၤ အၤလှိၤ။ မၤနရဴ, အဲၤသီး တိးဘဲၤ အီၤဆဴထူၤ ဖၳတၴး နၲုၤ, အၤ ဘဲၤ မှၴၤ တှးတှၴၤ လၤဟူး။
\v 11 ဟီၤထံၤကူးဒဲး ခးဆၴူ ဒၲ ဗး ဒဲးလှူၤ ထၲုးဟဴ န လှဴ မှဟဴ ယၴၤဆၳူခြီ ယၴးနၲုၤ မၤ အၤ အိၤ ပြဲ တၲၤဖိၤတၲုး။ တှဲၤ ဒၲ ပှဲၤ တိးကဴၤ ဇှံအၴၤနှီ နၲုၤမၤ အၤ မှ ပြဲတံ ယၴၤဆၳူခြီ ယၴးတၲၤပြှဲၤ ပြဲ။ အၳး ဒဲးလှူၤ ခိ ဒၲ အၤရှၲုၤ နၲုၤ အၤ အိၤ ပှး တၲၤဖိၤ꤮ တိၤ။
\v 12 ကၤယး တၤဟၴၤဟၴၤ ဒၲ အၤ အီၤသိူ တှးတှၴၤ အၳး န တှဲၤမှတှဲၤစဴ တၤဟၴၤနၲုၤ, အၤ သူဟဴ န အၤ ဟူး အီၤဆဴထူၤ ဒီးတံ ဟီၤထံၤ ကူးဒဲး ခးဆၴူ ဒၲ အၳး ဒဲးလှူၤ န လှဴ ယၴး အၤလှိၤ နၲုၤ ဟဴ။ အၤ သူဟဴ န အၤ အီၤဆဴထူၤ ဒီးတံ ဟဴ န ထဲး, ရံး, မှတိၤရဴ လှဴငှၳၤဒၳၤပြှီၤဒၳၤ တၤဟၴၤနၲုၤ ဟဴ။ မၤနရဴ ဒၲ အၤရှၲုၤ တၤဟၴၤ ကှၲုးကၴၤ ရဴ, အၤ ဟူး အီၤဆဴထူၤ ဒီးတံ န သဴၤ, မှီၤမှဴ မှတိၤရဴ ဘှၲုပၳး တၤဟၴၤ ဒၲ အၤလှိၤ ယၴးနၲုၤ ဟဴ။
\v 13 ကၤယး တၲၤပြှဲၤ န တၲၤပြှဲၤ အၤ တှဲၤအီၤဆဴထူၤ ဟီၤ အၤ တှဲၤစှူတှဲၤဒဲၤ ယၴးနၲုၤ, အၤ ကှံ အိၤလှၲုးထူၤ ဆၴူ꤮ ဘူၤစဲၤ ခြီ ဟူး အၤမှဴညၴး နၲုၤတၲၤညၴး ပှး။ ကၤယး ပွှိး꤮ တၲၤပြှဲၤ မှၴၤ တှဲၤ တၤဟၴၤနၲုၤ, အၳး ကှံ မှၴၤမူ အဲၤ န မီၤ ပှး။ တၲၤပြှဲၤ န တၲၤပြှဲၤ အၤ တှဲၤစှူတှဲၤဒဲၤ အၤတှဲၤမှၴၤ ယၴးနၲုၤ, မီၤ ကှံ လအံး မူ လှဴး ပှး ရဴ အၤ ကှံ ဒၴူ ထၴၤလှၲုး လှဴး ပှး။
\v 14 တှးတှဲၤ ဒၲ အၳး ဟူး အီၤဆဴထူၤ အဲၤ ဒၲ ဟီၤထံၤ ကူးဒဲး ခးဆၴူ ယၴး အၤလှိၤ တၤဟၴၤနၲုၤ, အၤ ကီၤ ခူးဘဲ မီၤလအံး ဟၴရဴ အၤ တှဲၤအီၤဆဴထူၤ ဟီၤ ယၴးနၲုၤ အၤ ကှံ နှီဘဲၤ တှဲၤရှူၤ နှီခွိကဲၤ ပှး။
\v 15 မၤနရဴ, မီၤ ကီၤ အံးကူး အၤတှဲၤမှၴၤ ယၴးတၤဟၴၤ ပှး ကီၤဟၴရဴ, အၤ ကှံ လၤစှၳကူး ပှး။ မၤနရဴ, အၤနှၴဘူၤစဲၤ နှီဒံၤ ယၴးနၲုၤ အၤ ကှံ နှီဘဲၤ တှဲၤမှၴၤဆီးပျဲကှၤ ပှး။ ရဴ အၤ ကှံ ဆီးပျဲကူး န မီၤ သူန ကၤယး တၲၤပြှဲၤပြှဲၤ ဆီးပျဲထၴၤကူး န မီၤကှူးအံးတှး ဟီၤ နၲုၤ ပှး။
\p
\v 16 သီး မၤ စဴမၤရူၤ အၤ တှဲၤလၳးတူးဟိး ရဴ သဲစးဆဲး ဘူၤစဲၤ ဒၲ အၤ အိၤ ဒၲ စဴမၤရူၤ အၤ အိၤ ယၴးတၲၤပြှဲၤ ဟူး နှၲုး အိၤထွှိးပြှဲၤ ဒၲ သီးကၳး နၲုၤမၤ သီး သဲညၴး နူး တိၤ ဟဲး?
\v 17 ကၤယး တၲၤပြှဲၤပြှဲၤ ဒၲ အၤ မှၴၤပၴူကူး စဴမၤရူၤ အၤ တှဲၤလၳးတူးဟိး ယၴးနၲုၤ, စဴမၤရူၤ ကှံ မှၴၤပၴူကူး လၳး ပှး။ မှၴၤတၴးဟၴရဴ စဴမၤရူၤ အၤ တှဲၤလၳးတူးဟိး မၤ အၤ စးဆဲး ရဴ သီး နှၴဘူၤစဲၤ နှီဒံၤ နၲုၤမၤ မှဟဴ စဴမၤရူၤ လှၴအိၤနှီ အၤ တှဲၤလၳးတူးဟိး ဟဴ။
\p
\v 18 လၤဟိးလှူၤ နှီဒၴူ တဲး သီးနှၴ တၲၤပြှဲၤ꤮ တဲးမှၴ။ ကၤယး တၲၤပြှဲၤပြှဲၤ ကီၤ တၤနှၴၤလှူၤ နှီဒၴူ အၤနှၴ န ဗး မၤ ပြှဲၤသီဖဲဖၳ တၲၤပြှဲၤ ဟၴနၲုၤ, အၤ ဘဲၤ ထွှိးထူၤ ကၤယး အိၤလၲအိၤကျဴး တၲၤပြှဲၤ။ ဗး သဲဇှံ ဟၴနၲုၤမၤ ဖၳတၴးဟၴရဴ, အဲၤ ကီၤ တၤနှၴၤ နှီဒၴူ အၤနှၴ န ဗး မၤ ပြှဲၤသီဖဲဖၳ တၲၤပြှဲၤ ယၴးနၲုၤ အၤသူန ကၤယး ဒၲ အၤ သဲညၴး ကှၲုးအၳး စဴမၤရူၤ တိၤ တၤဟၴၤ အၤ တှဲၤတၤနှၴၤ နၲုၤ ဟဴ။ သူဖၳ အၤ ကှံ ထွှိးထူၤ ပြှဲၤသီဖဲဖၳ မှလၤကိး ဒၲ စဴမၤရူၤ အၤညၴးဟူး တၲၤပြှဲၤနၲုၤ, အၤ ဘဲၤ ထွှိးထူၤ ကၤယး အိၤလၲအိၤကျဴး တၲၤပြှဲၤ ဒၲ ပြှဲၤလှၳၤ ဟၴၤခၳၤဖၳ တၤဟၴၤ အၤ မဲၤသဲၤညၴး။
\v 19 ပြှဲၤလှၳၤ ဟၴၤခၳၤဖၳ တၤဟၴၤ တၤနှၴၤ န ယၴးမၤ တှဲၤသီဖဲ ဟဴ တၤဟၴၤနၲုၤ, ဒၲ စဴမၤရူၤ အၤညၴး နၲုၤမၤ အၤ မှ ပြဲ တှဲၤအိၤလၲအိၤကျဴး ပြဲ။ လီၤစးဆဲးကၳး ဟၴ န, “ပြှဲၤသီဖဲဖၳ တၤဟၴၤ တၤနှၴၤ နှီဒၴူ လၤဟူး အၤနှၴ န ပှဲၤ ဒဲၤ လး ဟဴ တၤဒၲၤရဴ စဴမၤရူၤ ပှံနှီကူး ဟဴ အဲၤသီး န အဲၤသီး အၤတှဲၤစှူဒဲၤ အၤဒပှး ယၴးနၲုၤဟဴ။ အဲၤသီး အၤတှဲၤမှၴၤစှူမှၴၤဒဲၤ တၤဟၴၤ နၲုၤမၤ မှပြဲ ဒပှး ပြဲ။”\f + \fr 3:19 \ft စိူဘ ၅:၁၃\f*
\v 20 လီၤစးဆဲး ဒၲ အၤရှၲုၤ တၲၤမှး ဟၴ ပှိ န, “စဴမၤရူၤ သဲညၴး န ပြှဲၤသီဖဲဖၳ တၤဟၴၤ အၤ တှဲၤတၤဇၴူၤအိၤနှၴၤ တၤဟၴၤနၲုၤ, အၤငှိလၤဆ အိၤ တိၤ။”\f + \fr 3:20 \ft ထၳၤသဲထူၤ ၉၄:၁၁\f*
\v 21 ဖၳနၲုၤရဴ, သီး ကြွိးကှၲုး န အၳးပၴးပၴး꤮ ဘဲၤဘဲၤ, သီး တိး ဖၴူထူၤလၲး နှီ သီးနှၴ တၲၤပြှဲၤ꤮ တိၤ။ ကီၤ ဟၴ တှးတှး ရဴ, တှဲၤလှဴး꤮ ပျီး နၲုၤမၤ သီး တှဲၤ ပြဲ။
\v 22 ခၳးပဴလၳ ဘဲၤဘဲၤ, ခၳးအၤပဴလိၤ ဘဲၤဘဲၤ, ခၳးပၴၤတၤရၳ ဘဲၤဘဲၤ, ဟၴၤခၳၤဆီးဘၤ လှဴး စဴ ဘဲၤဘဲၤ, တှဲၤသၴူး န တှဲၤထွှိးပြှဲၤ ဘဲၤဘဲၤ, ထံးခဲး ခိးညှခဲး ယၴးဘဲၤဘဲၤ, ဆၴူ꤮ နိၤပှး တၲၤထံး ဘဲၤဘဲၤ, စဴမၤရူၤ ဒၴူတှး လှဴး တှဲၤယၴးတၤဟၴၤ ဒၲ အၤ ကှံ ထွှိးဘွီထွှိးတၤရၴူး ဒၲ သီးညၴး ပြဲ။
\v 23 သီး မၤ ခြီ အၤတှဲၤ, ရဴ ခြီ မၤ စဴမၤရူၤ အၤတှဲၤ။
\c 4
\s1 ခြီ အၤ ပြှဲၤဒၲၤညးဖၳ တၤဟၴၤ
\p
\v 1 သီး တိး ဒူၤ လၤဟူး ပှဲၤ ဖၳ ယၴၤဆၳူခြီ အၤ ပြှဲၤမှၴၤတှဲၤဖၳ တၤဟၴၤနၲုၤ။ သီး တိး ဒူၤ လၤဟူး ပှဲၤ ဖၳ ပြှဲၤမှၴၤတှဲၤဖၳ တၤဟၴၤ ဒၲ အၤ အီၤသိူအီၤသူး ဟၴဆိၤပျိး ပှၴ အၳး န တှဲၤမှတှဲၤစဴ ဒၲ အၳး သဲညၴးနဴ ဟီတိၤ ဒၲ နၲုၤခဲး တၤဟၴၤ။ ရဴ စဴမၤရူၤ ဒၴူတှးဟဴ ပှဲၤ တှဲၤမှၴၤ ဒၲ ပှဲၤ ကှံ မှၴၤ ယၴး အၤညၴး ဟဴ။
\v 2 ကၤယး ဒၲ အၳး ဒၴူတှး လၳး တှဲၤမှၴၤ တၤဟၴၤနၲုၤ, အၤ တိးဘဲၤ စဴ န အၤတှဲၤမှၴၤ။
\v 3 သီး ကီၤ ဟၴစဴ ဗး န ခၳးပဴလၳ တၲၤကှၲုၤရဴမၤ ရူဇှံအၴၤ နှီစှူ အဲၤ ဟဲး, မၤ ရူ ဇှံအၴၤနှီ တိၤ ဟဲး စဴ ဘဲၤဘဲၤ, အၤ လှၴဟၴအိၤ နှတိၤ။ ကၤယး ဒၲ အၤရှၲုၤ တၤဟၴၤ ကီၤ ဟၴ ဗး ဘဲၤဘဲၤ, အၤ လှၴဟၴအိၤ နှတိၤတိၤ, မှၴၤတၴးဟၴရဴ ဗး နှၴဘူၤစဲၤ နှီဒံၤ စဴ ရဴ ဗး ဟၴလှူၤ နှီဒၴူနဴ ဗးနှၴ ဖၳ သီး ဟၴ ဗး နၲုၤ တၲၤဖှၲု꤮ တိၤ။
\v 4 ဗး သဲပျဴၤ ယၴးနၲုၤ မှိၤမှိၤ အၤ မှိၤ ပြဲ, ဗး သဲပျဴၤ ယၴး အၤ ဒူၤ ကှၤခၴူး နှ ဗး တှဲၤသံ တၲၤစၲၤ꤮ တိၤ။ ဗး သဲပျဴၤ ယၴး အၤ ဟၴ ဗး ဖၳတၴးတၴး꤮ ဘဲၤဘဲၤ, အၤလှၴဟၴ အိၤ တၲၤစၲၤ꤮ တိၤ။ ဗး မှၴၤတှဲၤ ယၴးနၲုၤ အၤသံ ဟဲး, မၤ အၤတိး ဟဲး နၲုၤ, ပြှဲၤ ဒၲ အၤ သဲညၴး ဗးရီၤဗးကူး ရဴ အၤ ကှံ စှၴၤမူ ဗး ပှး တၲၤပြှဲၤနၲုၤမၤ တံပြဲ ဘူၤစဲၤ တၲၤပြှဲၤ ပြဲ။
\v 5 ဖၳနၲုၤရဴ တှဲၤစီၤရူၤ အၤဆၲုအၤခဲး ဟူး ဘဲၤ တူၤဟီတိၤ နၲုၤ, စၲု စီၤရူၤ တဲး အၳး တၲၤပြှဲၤ꤮ တဲးမှၴ။ အိၤပှဴ တှၲု လၤဟူး ဒၲ ဘူၤစဲၤ ဟူး စီၤရူၤ အၳး ပှး တၲၤဖှၲု နၲုၤ။ တှဲၤအိၤအှၲုအိၤဘီ ဒၲ တှဲၤခီတှဲၤလှဴၤ အၤကၳး တၤဟၴၤနၲုၤ, အၤ ကှံ ဒၴူထူၤလှၲုး ပှး။ ရဴ ပြှဲၤလှၳၤကၤယး အၤ တှဲၤတၤနှၴၤ ဒဴအှၲုဒဴဘီ ဒၲ အၤ နဴးမှၴၤ လၳး တၤဟၴၤနၲုၤ, စဴမၤရူၤ ကှံ ဒၴူလှၲုး သဲညၴး ပှး။ ဘီနၲုၤခဲး ပှး ရဴ, ဖၳ ကၤယး တၲၤပြှဲၤ န တၲၤပြှဲၤ မှၴၤ တှဲၤ နၲုၤ, စဴမၤရူၤ ကှံ ထၳၤသဲနှီ အဲၤသီး ပှး။
\p
\v 6 ဗး ပှၲုဗှူ သီး, သူဖၳ အၤ ကှံ ထွှိးဘွီထွှိးတၤရၴူး ဒၲ သီးညၴး ရဴ ဗး ဟၴဆိၤလှၲုး ပှၴ သီး န ဗးရီၤဗးကူး န ခၳးအၤပဴလိၤ အၤရီၤအၤကူး ဖၳ တှဲၤ ဒၴူလှၲုးဘူဘံး တၲၤစၲၤ နၲုၤ ဟဴ။ တှဲၤ ဒၲ ဗး သဲဇှံ ဟၴ ပှၴ သီး အၤငှိလၤဆ နၲုၤမၤ ဖၳယၴး: “မှၴၤ တၤလွိလၲ တဲး လၤဟူး ဖၳ လီၤစးဆဲး ရး အိၤ နၲုၤ တဲးမှၴ။” ဖၳနၲုၤရဴ ယၴးတၲၤပြှဲၤ ရဴ အၤရူကျဴး န ဒၲ နၲုၤတၲၤပြှဲၤ, စၲု ထၳၤသဲ နှီဒၴူ လၤဟူး အၳး ဖၳနၲုၤ တၲၤပြှဲၤ꤮ တဲးမှၴ။
\v 7 မၤအၳးပၴး တၲၤပြှဲၤ ဟၴ နှဲၤ န နှဲၤစှူနှဲၤဒဲၤ ခိကျဴး ဒံၤ န အၳး ဖၳနၲုၤ တၲၤပြှဲၤ ပၴး? လှဴး꤮ တှဲၤ ဒၲ အၤအိၤ န သီးတၤဟၴၤ နၲုၤမၤ စဴမၤရူၤ ဒၴူ သီး မှတိၤ ဟဲး? ဖၳနၲုၤရဴ, သီး စၲုစှၴူ ထူၤလၲးထူၤမဴ နှီဒၴူ သီးနှၴ သူစဴန စဴမၤရူၤ ဒၴူတှး ကြး သီး မှတိၤ နၲုၤ ဖၳတၴးတၴး?
\p
\v 8 သီး တၤနှၴၤ န လှဴး꤮ တှဲၤ ဒၲ သီး လိၤ တၤဟၴၤနၲုၤ အၤ အိၤ လှဴးပျီး ဟဴ, လှဴး꤮ စဴမၤရူၤ အဴလှူၤကူး တၤဟၴၤနၲုၤ သီး နှီဘဲၤ လှဴးပျီး ဟဴ, သီး တၤနှၴၤ လၤဟူး ဖၳနၲုၤ။ သီး တၤနှၴၤ နှီဒၴူ လၤဟူး န သီး ထွှိး စဴဒံၤ ဟဴ ခွီ ဒၲ စဴမၤရူၤ အၤထၴူးအၤကှၴကၳး စဴဟဴ နီၤ, မၤနရဴ ပှဲၤ ရဴ ပှဲၤ ထွှိးဘဲ ကှၲုး ဟီ အၳး ခွီ တိၤ။ သူဖၳ ပှဲၤ ကှံ ထွှိး တှၲကှၲုး ခွီ န သီး ရဴ, ဗး သဲဇှံ နဴးထွှိး ကှၲုး လး ဟဴ သီး ခွီ ဟဴ။
\v 9 ဗး ဟၴ ဖၳယၴး မှၴၤတၴးဟၴရဴ, အၤ စၲၤ န ပှဲၤ ပြှဲၤဒၲၤညးဖၳ တၤဟၴၤနၲုၤ, စဴမၤရူၤ ဒူၤ ပၤတီကျဴး ပှဲၤ အၤ တှိ န အၳးရှၲုၤ တၤဟၴၤ။ ထၲုးတိၤ အၤသူန ကၤယး တှး ဒၲ အၤပှိၤကၳး တၤဟၴၤ ဒၲ အၳး ကှံရှၴ မှၴၤသၴူး ဟဴ အဲၤသီး ဒၲ ကၤယး တၲၤပျၳၤတၲၤဖဲၤ အၤ မဲၤသဲၤညၴး နၲုၤ။ ရဴ အၤသူန လှဴး꤮ မှဴခၳၤ တၤနၴဖၳ တၤဟၴၤ န ပြှဲၤလှၳၤ ဟၴၤခၳၤဖၳ တၤဟၴၤ မူ ဟူး တှးတှၲ လှဴး ပှဲၤ နၲုၤ။
\v 10 မှၴၤတၴးဟၴရဴ ဒၲ ပှဲၤ ကြွိး ခြီ အၤခၴူး အၤခၳၤအၤခၴူးရဴ အၳး ဟၴ ပှဲၤ န ကၤယး တၤမွီး။ မၤနရဴ သီး ကှၲုးကၴၤ ရဴ, သီး ထွှိးထူၤ ဟဴ တှဲၤ တၲၤစၲၤ꤮ တၲုး န ခြီ ဟဴ အၤခၳၤအၤခၴူး, သီး တၤနှၴၤ နှီဒၴူ စဴ လၤဟူး သီးနှၴ န ပြှဲၤစှူပြှဲၤဒဲၤဖၳ တၤဟၴၤ ဟဴ။ ပှဲၤ ရဴ ပှဲၤ ဟဲးစှဲရၴၤစှဲ ဒံၤ ပှဲၤညၴး ပြဲ, သီး ရဴ သီး ဟဲးဆိူၤရၴၤဆဴး နူၤစဴ ဒးဒၳၤ꤮ နီၤ။ အၳး တၤနှၴၤ ပၤတီ ဒံၤညၴး ပှဲၤ ပြဲ။ သီး ရဴ အၳး မှၴၤလီးမှၴၤတၤခဲး စဴ ဒံၤ ဒးဒၳၤ꤮ သီး နီၤ။
\v 11 တှၲုခိးညှရဴ ပှဲၤ အိၤဗှီးအိၤကဴး, ပှဲၤ အိၤဗှီးအိးထၴူး, ပှဲၤကံးပှဲၤသူ ဒံၤညၴး ပြဲ ဟၴူၤစှၤဇှဲး ဟၴူၤစှၤမံၤ ပြဲ။ ပှဲၤ ခူဘဲၤ ဒံၤ ပှဲၤညၴး အၳးမှံးအၳးပှဴၤနှီ ပှဲၤ။ ပှဲၤ ဆိးဒိးဟီၤ ဆိးဒိးပြှဲ ဒံၤ ပှဲၤညၴး ပြဲ။
\v 12 သူဖၳ ပှဲၤ ကှံ အၴၤဘဲၤအိးထွှိး အၤညၴးနၲုၤ, ပှဲၤ ဘဲၤ စၴူပြၴူးစၴူရှဴ အၴၤရှူၤ ဒံၤညၴး တှဲၤ။ ဘီ အၳး အီၤဆဴး ပှဲၤ အၤခဲးနၲုၤ, ပှဲၤ ဆဴးရီၤ ကှၤခၴူးဆံၤ အၳး။ ဘီ အၳး မှၴၤစှၴူးမှၴၤစှံၤ ပှဲၤ အၤခဲးနၲုၤ, ပှဲၤ ခူသဲပျဴၤထၳး ဆံၤ ပြဲ အၳး ပြဲ။
\v 13 ဘီ အၳး ဟၴ တၤခွိတၤကဲၤ ပှဲၤ အၤခဲးနၲုၤ, ပှဲၤ ဟၴ ကှၤခၴူးဆံၤ ရူ ပြဲ အၳး ပြဲ။ တှၲုခိးညှယၴး, ပှဲၤ မၤ အၤ သူ တၤဒံၤ ပးဒံၤညၴး ပြဲ န အၳး စၲု ဗီးကူး သဴၤသွီသဴၤဒဴး တၤဟၴၤ န ဟၴၤခၳၤ ပၤအပၤအိး နၲုၤတၤဟၴၤ ပြဲ။
\p
\v 14 ဗး သဲဇှံ နဴးသဲတၤရှဲး သီး ရဴ ဗး ရး စၲု ပှၴ သီး လီၤ ယၴးနၲုၤ မှတိၤ။ ဗး မှိၤနှီ သီး ဖၳ ဗးဖၳ န ဗးနှၴ နၲုၤ ရဴ ဗး အီၤသိူအီၤသူး စၲု နှီဒၴူ သီး ပြဲ။
\v 15 သရ ဒၲ အၤ အီၤသိူအီၤသူး သီး နၲုၤ အၤ အိၤ စဴ အၤပြှဲၤ တၲၤသဴ တၤဒၲၤရဴ သီးဖဲး မၤ အၤ အိၤ ပြဲ တၲၤပြှဲၤပြှဲၤ꤮ ဟၳၤ ပြဲ။ ဘီ ဗး ဟၴဆိၤဒၲၤညး ပှၴ သီး တှဲၤသဲကြှံးမီၤလၤ ရဴ သီး ဇှံအၴၤဟူး ဟဴ ခြီ အၤခဲးနၲုၤ, ဗး ထွှိးဟဴ သီးဖဲး ဟဴ။
\v 16 ဖၳနၲုၤရဴ ဗး ကွီးသဲဇှဴၤ သီး န သီး ကှံ ကြွိး မူဘံး ကှၲုး ဗး တှဲၤအိၤထွှိးပြှဲၤ ယၴး။
\v 17 ဒၲ တှဲၤရီၤတှဲၤကူး ယၴး အၤခၳၤအၤခၴူးရဴ ဗး နဴးဟူး ဟဴ ခၳးတီၤမၤသၴၤ ဒၲ သီး အိၤ ဟဴ။ အဲၤ မၤ အၤသူန ဗးဖၳ န ဗးနှၴ ဒၲ ဗး မှိၤ နှီဒၴူ ရဴ အၤစဴ န အၤငှိ ဒၲ ဘူၤစဲၤ အၤကၳး တၲၤပြှဲၤ။ ကၤယး ဒၲ အၤ ကြွိး ခြီ အၤခၴူး တၤဟၴၤနၲုၤ, အၤ တိးကဴၤ အိၤထွှိးပြှဲၤ လၤဟူး ဖၳတၴးနၲုၤ, အၤ ကှံ ဒၴူ သဲနှၴထူၤ ခၴူး သီး ဖၳ ဗး အိၤထွှိးပြှဲၤ ဟဴ ယၴးနၲုၤ ပှး။ ယၴးနၲုၤမၤ တှဲၤ ဒၲ ဗး အီၤသိူ ပှၴ ကၤယး ဒၲ အၤ ဇှံကှၤညှကှၤ ယၴၤဆၳူခြီ တၤဟၴၤ ဒၲ ခးလှၴ ပွှိး꤮ တၲၤဖိၤ တၤဟၴၤနၲုၤ ဟဴ။
\p
\v 18 သီး တၤနှၴၤ လၤဟူး န ဗး ဟူး အိၤလၴး ကှၲုး ပှး ဒၲ သီး တိၤ အၤခၳၤအၤခၴူး, ဒၲ သီးကျဲး တၤဟၴၤဟၴၤနၲုၤ အၤ ဖၴူထူၤလၲး လၤဟူး အၤနှၴ။
\v 19 မၤနရဴ ကီၤ ဘူၤစဲၤ သဲပျဴၤအိၤ ဗး ဒၲ ဗး ကှံ ဘဲၤ စၲုအိၤလၴး ကှၲုး သီး ဟၴရဴ ဗး ကှံ ဟူး အိၤလၴး လဲ ကှၲုး သီး ပှး။ ဆၴူ꤮ ဗး ဟူးတှၲုကှၲုး သီး ပှး ရဴ, ကၤယး ဒၲ အၤ ဖၴူထူၤလၲး အၤနှၴ နၲုၤတၤဟၴၤ အၤ မှၴၤကြူ꤮ အီးတၴးနၲုၤ ဗး ကှံ ဟူး ပှၳးသဲညၴး တိးဒံၤ န ဗးနှၴ ပှး။ မၤ အဲၤသီး နှီဘဲၤ မှလၤကိး တှဲၤတၤရၴူးပြှိၤပြှူး ဒၲ စဴမၤရူၤ အၤ အိၤ ဟဲး, မှတိၤရဴ အၤ အိၤ ဘၴူၤပြဲ အၤခးအၳၤ တၤဘဲၤ အၤ တှဲၤဟၴဘဲၤ ပြဲ ဟဲး နၲုၤ ဗး ဟူး ပှၳးသဲညၴး တိးဒံၤ န ဗးနှၴ ပှး။
\v 20 ကၤယး ဒၲ အၤ အိၤ ဒၲ စဴမၤရူၤ အၤထၴူးအၤကှၴကၳး တၤဟၴၤနၲုၤမၤ, အၤ အိၤ ပြဲတံ ခးအၳၤ တၲၤဘဲၤ အၤ တှဲၤဟၴဘဲၤ မှတိၤ။ စဴမၤရူၤ ထၳၤလှူၤ တၤပျၴၤကူး ထၲုးလှဴးဟဴ အဲၤသီး အၤတှဲၤဒူၤသၳၤဒူၤသဲ တၤဟၴၤ န အၤ တှဲၤပြှိၤတှဲၤပြှူး ဟဴ။
\v 21 သီး ကီၤ ဗီးကူး သီး တှဲၤမှၴၤ ဒၲ အၤ မၳးမှူရီၤစှူ ယၴးတၤဟၴၤ တိၤ ဟၴနၲုၤမၤ, ဗး ကှံ ဟူးသဲပြွှိး ဆဴး နူး ဟဴ သီး ဟဴ။ သီး ကီၤ ဗီးကူး ဟၴရဴ ဗး ကှံ ဟူး ဟၴဘဲၤစှဲဟၴဘဲၤညှၤ ပြဲ သီး ပှး ရဴ ဗး ကှံ မှိၤ နှီဒၴူ သီး ပှး။ ဖၳနၲုၤရဴ, သီး သဲဇှံ ကျဴး လၤဟူး ဘီတၴး တၲၤစၲၤတၴး?
\c 5
\s1 တှဲၤစၲုသံ ပြှဲၤမဴၤပြှဲၤခၳး အိၤထူၤ ဒၲ ပြှဲၤဇှံအၴၤတှဲၤပျဴမှၳၤ အၤကၳး
\p
\v 1 ခိးညှရဴ, အၳး ဟၴလှၲုး ပှၴ ဗး န, ဒၲ သီးကျဲး နၲုၤ ကၤယး စၲုသံ ပြှဲၤမဴၤ ရဴ အၤ စၲုသံ နှီဒၴူ ခၴူးဒံၤ န အၤမှၲုနိၤ အိၤ တၲၤပြှဲၤ ဗး နှီဟၲုး အၳး ဟၴ ပှၴ ဗး ဖၳနၲုၤ။ ကၤယး ဒၲ အၤ ဇှံအၴၤ ခြီ တိၤ တၤဟၴၤ စဴ ရဴ တှဲၤသံ ဖၳယၴးနၲုၤ အၤ မှၴၤနဴ လၤဟူး တိၤ။
\v 2 ကီၤ မှၴၤဖၳနၲုၤရဴ, သီး စၲု ဖၴူထူၤလၲးစှူ နှီဒၴူ သီးနှၴ ဖၳတၴး? ဖံၤ꤮ န သီး ဖၴူထူၤလၲး သီးနှၴ နၲုၤ, သီး တိး သဲပျှဲးသဲဇှဴၤ သၴူးကူး စဴ သီးနှၴ စဴ။ ကၤယး ဒၲ အၤ စၲုသံ ဖၳယၴး တၲၤပြှဲၤပြှဲၤ နၲုၤ, သီး တိး ဗှဲထၴၤကူး လၳး ဒၲ သီး အၤပျဴအၤမှၳၤ အၤကၳး။
\v 3 ဗး နှၴကျဴ အိၤ ဇၴူၤ စဴ န သီး တၤဒၲၤရဴ ဗး သဲပျဴၤ အီစံး န သီး ပြဲ။ ကၤယး ဒၲ အၤ မှၴၤတှဲၤသံ အၤဒၳၤအၤဇှး ဖၳယၴး နၲုၤတၤဟၴၤနၲုၤ, ဗး စီၤရူၤ ဟဴ အဲၤ ဒၲ ယၴၤဆၳူ အၤမွှီၤ အၤကၳး ဖၳ ဗး အိၤတှၲကှၲုး န သီး နၲုၤ ဟဴ။
\v 4 ဘီ သီး အိၤကၳ မူထၴူၤ တှးဆံၤ ရှိလှဴး လၳး အၤခဲးပှးနၲုၤ, ဗး သဲဇှံ နဴးမှၴၤ လှဴး သီး ပွှိး꤮ တၲၤစၲၤ ဒၲ အၤသူန ဗး အိၤတှၲကှၲုး ဟဴ န သီး ဖၳနၲုၤ။
\v 5 သူဖၳ အၳး ကှံ မှၴၤပၴူကူး ကၤယး ယၴးတၲၤပြှဲၤ အၤ သွီၤထၴူးဖဇၴူၤ အၤ တှဲၤသဲဇှံသဲလှဴး အၤညၴးနၲုၤ, သီး ဘဲၤ ဒၴူတှးကူး ကၤယး ယၴးတၲၤပြှဲၤ ဒၲ ခီးနၴရီၤစှူ ခၳၤကျဴ အၤ တၤခၳၤကၳး။ သူဖၳ ကၤယး ယၴးတၲၤပြှဲၤ အၤ သဲပျဴၤထွှိးပြှဲၤ ကှံ နှီဘဲၤ တှဲၤမှၴၤဆီးပျဲကှၤ ဆၴူ꤮ ဘူၤစဲၤ အၤ မှဴညၴး ပှး တၲၤညၴး အၤညၴးနၲုၤ, သီး ဘဲၤ မှၴၤ ဖၳနၲုၤ။ မှၴၤတၴးဟၴရဴ သီး နှီဘဲၤဟဴ ဘူၤစဲၤ အၤ တၤရၴူးဆိူၤဆဴး န အၤ တှဲၤပြှိၤတှဲၤပြှူး ဟဴ အၤခၳၤအၤခၴူး မှၴၤ လၤဟူး ဖၳနၲုၤ။
\p
\v 6 သီး စၲု ဟၴဘဲၤ ထူၤလၲး တှၲု သီးငှိ ဖၳနၲုၤမၤ အၤမှ တိၤ။ သဲနှၴထူၤ လၤဟူး ငှိ တၲၤမံး ဒၲ အၤ ဟၴ န, “ဟၲုးမံၤ တၤကီၤဖၳ ပြဲ ရဴ အၤ မှၴၤတၤဖိၤ လှဴး ခဴမၳး တၲၤကျှဴ,” အၳး ဟၴ နၲုၤမၤ သီး သဲညၴး ဗးဟၴ။ ဖၳနၲုၤရဴ ကၤယး ယၴးတၲၤပြှဲၤ အၤ တှဲၤသံနၲုၤ, အၤ ဒၴူထွှိးထူၤ တှၲုကှၲုး လှဴး ဟဴ သီး တၲၤမှၳၤလှဴး အၤတှဲၤသံ ဟဴ။
\v 7 သူဖၳ သီး ကှံ မွှိးပျီး လှတၤကျီၤ လှဴး အၤညၴးနၲုၤ, သီး ဘဲၤ ဖၴူထၴၤကူး ဟၲုးမံၤ လှၴူၤ အၤတှဲၤသံ ယၴးနၲုၤ, တံရဴ သီး ထွှိးထူၤ သူန ခဴမၳး သဲး ဒၲ ဟၲုးမံၤတၤဖိၤ အိၤတှၲတိၤ ယၴးနၲုၤ ပှး။ ဗး သဲညၴး တှးတှၴၤ စဴ န သီး မၤ ကၤယး မွှိးပျီးသီးပျိၤ ထၲုးဟဴ တၤဟၴၤ, မှၴၤတၴးဟၴရဴ ခြီ မၤ ပှဲၤ တှဲၤစၲုတၤလွိပွဲၤ အၤသီမှီ ဒၲ အၤ ခူသၴူး ထၲုး ပှၴ ဟဴ ဒၲ ပှဲၤညၴး ရဴ အၤ ပျွိးကူး ပှဲၤ တှဲၤသံ တၲၤပြှဲၤ။
\v 8 ဖၳနၲုၤရဴ ပှဲၤ အၴၤအိး ရှိလၳး တှဲၤစၲုတၤလွိပွဲၤ ယၴးနၲုၤ ပိ꤮။ ခဴမၳး ဒၲ အၤ အိၤဆီးလှူ တှၲ န ဟၲုးမံၤတၤဖိၤ ယၴးနၲုၤ, ပှဲၤ တိးကဴၤ အၴၤ အဲၤ တိၤ။ ဟၲုးမံၤတၤဖိၤ ယၴးနၲုၤ, အၤ မှၴၤ ဒၳၤထူၤ အဲထူၤ တှဲၤသံ န တှဲၤမၳးမှူရီၤစှူ တၤဟၴၤ ပြဲ။ ပှဲၤ ကှံ အၴၤအိး ရှိလၳး ခဴမၳး ဒၲ ဟၲုးမံၤတၤဖိၤ အိၤတှၲဆီးလှူ တိၤ ယၴးနၲုၤ, န ခဴမၳး ဒၲ အၤ မွှိးပျီးသီးပျိၤ ယၴးနၲုၤ န တှဲၤမှတှဲၤစဴ ယၴးနၲုၤ တၤဟၴၤ ပိ꤮!
\p
\v 9 ဗး ရး ပှၴ သီး လီၤ ဒၲ အၤရှၴခဲး တၲၤဘၤ နၲုၤမၤ, ဗး ဟၴ သီး န ဘဴသိူခဲခိး တဲး န ကၤယး ဒၲ အၤ စၲုသံ ပြှဲၤမဴၤပြှဲၤခၳး နၲုၤတၤဟၴၤ တဲးမှၴ, ဗး ရး ဟၴစၲု ပှၴ သီး ဖၳနၲုၤ။
\v 10 မၤနရဴ ဗး ဟၴ ဖၳယၴး နၲုၤမၤ, ဗး သဲဇှံ ဟၴ န ဘဲၤ ဘဴသိူနှီ န ကၤယး ဒၲ အၤ ဇှံအၴၤ ကှၲုးအၳး ယၴၤဆၳူခြီ တိၤ နၲုၤတၤဟၴၤ တဲးမှၴ ဖၳနၲုၤ မှတိၤ။ ဒၲ အဲၤသီး အၤကျဲး တၤဟၴၤဟၴၤနၲုၤ ကၤယး ဒၲ အၤ စၲုသံ ပြှဲၤမဴၤပြှဲၤခၳး, အၤ ကဴဗှကဴပြှၤ အၴၤ နှီဒၴူဒံၤ အၤညၴး, အၤ အၴၤဟၲုၤအၴၤဟီ, အၤ စဴဘဲး လၤဟူး ပြှဲၤဇှိၤ သီး တၤဟၴၤနၲုၤ အၤ အိၤ အၤခၳၤအၤခၴူး ဗး သဲဇှံ ဟၴ ကၤယး ဖၳနၲုၤ တၤဟၴၤ မှတိၤ။ ကၤယး ဒၲ အၤ ဇှံအၴၤ ကှၲုးအၳး စဴမၤရူၤ တိၤ တၤဟၴၤနၲုၤ သီး ဘဲၤ ဘဴသိူနှီ အဲၤသီး တိၤ ကီၤဟၴရဴ, သီး ဘဲၤ ထၴၤစၲု တၤဖးကူး ပျံလး ဟဴ န ဟၴၤခၳၤ ယၴးနၲုၤ ဟဴ။
\v 11 ဗး သဲဇှံ ဟၴနၲုၤမၤ ဖၳတၴးဟၴရဴ ကၤယး ဒၲ အၤ ဟၴလှူၤ နှီဒၴူ လၤဟူး အၤနှၴ န ပြှဲၤဇှံအၴၤတှဲၤဖၳ တၤဟၴၤ တၤဒၲၤရဴ အၤ ကီၤ စၲုသံ ပြှဲၤမဴၤပြှဲၤခၳး, အၤ ပှၳး ကဴဗှကဴပြှၤ အၴၤနှီဒၴူဒံၤ အၤညၴး, အၤ စဴဘဲး ပြှဲၤဇှိၤ, ဒူမွှီၤထၴူးဇှိၤ အၳး, အၴၤမှံၤအိးပြူ မှတိၤရဴ အၴၤဟၲုၤအၴၤဟီ သီး တၤဟၴၤနၲုၤ ဘဴသိူ တဲး အဲၤသီး တဲးမှၴ။ ဘီ အၴၤတှၲအိးတှၲ ပြဲ န ကၤယး ဖၳနၲုၤ တၤဟၴၤ ပြဲ နၲုၤ အၴၤတှၲအိးတှၲ တဲးမှၴ မှၴ။
\p
\v 12-13 ဟၴတှးတှး꤮ မၤ, စီၤရူၤ ကၤယး အိၤ ဒၲ ပြှဲၤဇှံအၴၤတှဲၤပျဴမှၳၤ အၤကျဴး နၲုၤတၤဟၴၤ မၤ ဗး တှဲၤမှၴၤ မှတိၤ။ ကၤယး ဖၳနၲုၤ တၤဟၴၤ မၤ စဴမၤရူၤ စီၤရူၤ ဒံၤ အဲၤသီး ပှး။ မၤနရဴ သီး တိးကဴၤ စီၤရူၤ နှီဒၴူဒံၤ သီး ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ နၲုၤမၤ မှတိၤ ဟဲး? လီၤစးဆဲးကၳး ဟၴ န, “ဗှဲထၴၤကူး ကၤယး မၳးမှူ ဒၲ သီးကျဲး နၲုၤ,”\f + \fr 5:13 \ft ဒၲၤညး ၁၇:၇\f* ရဴ သီး ဘဲၤ မှၴၤ ကှၲုး ဖၳနၲုၤ။
\c 6
\s1 ပှၲုဗှူ ခြီဖၳ န ခြီဖၳ အဲထူၤ လၳး ဒၲ ကၤယးဒၳၤ ဟီၤ
\p
\v 1 သီး ကီၤ ကျၴူလၳးငးလၳး ဟၴရဴ သီး စၲု အဲထူၤ စီၤရူၤ တှၲု လၳး တၲၤပြှဲၤ န တၲၤပြှဲၤ ဒၲ ကၤယးဒၳၤ ဒၲ အၤ ဇှံအၴၤ ခြီ တိၤ တၤဟၴၤ အၤဟီၤ မှၴၤတၴး? သီး န သီး အဲ ဟၴဘဲၤပျိး နှီဒၴူ လၳး ရဴ သီး နဴးစီၤရူၤ န စဴမၤရူၤ အၤကၤယး တၤဟၴၤ တိၤ မှၴၤတၴး?
\v 2 စဴမၤရူၤ အၤကၤယး တၤဟၴၤနၲုၤ, အၤ ကှံ စီၤရူၤ ပြှဲၤလှၳၤ ဟၴၤခၳၤဖၳ ပှးနၲုၤမၤ သီး သဲညၴး တိၤ ဟဲး? သီး မၤ ကၤယး တၤဟၴၤ ဒၲ အၤ ဘဲၤ စီၤရူၤ စဴ ပြှဲၤလှၳၤ ဟၴၤခၳၤဖၳ အိၤ ဒၲ ဟၴၤခၳၤ ယၴးတၲၤဘၤ လှဴး စဴ ပှး အၤခၳၤအၤခၴူး, တှဲၤရီၤတှဲၤကူး ဖၳဘဴးဖၳဘီ ယၴးတၤဟၴၤ ပြဲ ရဴ သီး တိးဘဲၤ ဟၴဘဲၤပျိး ပှၴ နူး အၳး တိၤ ဟဲး?
\v 3 ဒၲ မှဴခၳၤ ပှး နၲုၤ, ပှဲၤ ဘဲၤ စီၤရူၤ စဴ မှဴခၳၤ တၤနၴဖၳ စဴ ပှး တၤဟၴၤ နၲုၤမၤ သီး သဲညၴး တိၤ ဟဲး? ဖၳနၲုၤရဴ ဟၴၤခၳၤနှၴခၳၤ အၤ တှဲၤကျၴူလၳးငးလၳး ဖၳယၴး တၤဟၴၤ ပြဲ ရဴ ပှဲၤ စၲု စီၤရူၤနှီ တိၤ မှၴၤတၴး?
\v 4 တှဲၤကျၴူလၳးငးလၳး ဖၳယၴး ကီၤ အိၤထွှိးထူၤ ရဴ, သီး စၲု တိး ကၤယး ဒၲ အၤ ထွှိး ကှၲုး ပြှဲၤဇှံအၴၤတှဲၤ ပျဴမှၳၤဖၳ တိၤ တၤဟၴၤ အၤ အိၤ ရဴ သီး စၲု နဴးစီၤရူၤ တှၲု အဲၤသီး မှၴၤတၴး?
\v 5 သဲတၤရှဲး တၤဒံၤ꤮ ကှၴ စဴ။ ဒၲ သီး ပြှဲၤဇှံအၴၤတှဲၤ ပျဴမှၳၤဖၳ အၤကျဲး နှီဒံၤ နၲုၤ ကၤယး ဒၲ အၤအိၤ န တှဲၤတၤနှၴၤစှူ ရဴ အၤ ဟၴဘဲၤ စီၤရူၤစှူ ပှၴ ခြီဖၳ ယၴးတၤဟၴၤ အၤ တှဲၤကျၴူငး လၳး ယၴး ဘီ အၤပျဲၤကၳး နၲုၤ ပၤတီတၤဒံၤ တၲၤပြှဲၤ နၲုၤမၤ အၤကျူ အိၤ နူး ပြဲ။
\v 6 သီး စၲု မှၴၤ ခိဒံၤ လၤဟူး သီးညၴး ဖၳတၴး။ သီး န သီး စၲု အဲထူၤ တှၲု လၳး ဒၲ ကၤယးဒၳၤ ဟီၤ ရဴ စၲု နဴးစီၤရူၤ တှၲု န ကၤယး ဒၲ အၤ ဇှံအၴၤ ကှၲုးအၳး ခြီ တိၤ ယၴးတၤဟၴၤ ဗှး!
\p
\v 7 ဒၲ သီး န သီး စၲု အဲထူၤ ဟၴဘဲၤ လၳး ဒၲ ကၤယးဒၳၤ ဟီၤ အၤခၳၤအၤခၴူး, အၤ ဒၴူလှၲုး ဟဴ န သီး လၤစှၳကူး လှဴးလှတၤကျီၤ ဟဴ။ ဖံၤ꤮ န သီး မှၴၤဖၳနၲုၤ ရဴ သီး ခူသဲပျဴၤထၳး ပှၴကူး သီး ပှၲုဗှူ ဒၲ အၤ မှၴၤသံ သီး ယၴးနၲုၤမၤ အၤရူကျဴး တိၤ ဟဲး? ဖံၤ꤮ န သီး အဲထူၤ သီး ပှၲုဗှူ ခြီဖၳ ဒၲ ကၤယးဒၳၤ အၤဟီၤ နၲုၤ, သီး ပျွိး သၳၤကူး သီး တှးမှၲုတှးတှဲၤ တၤဟၴၤ နၲုၤမၤ အၤရူကျဴး ပး စဴ။
\v 8 ဖၳယၴးနၲုၤရဴ သီး မှၴၤ တိၤ။ သီး စၲု မှၴၤသံ နှီဒၴူ ခၴူးလၳး တၲၤပြှဲၤ န တၲၤပြှဲၤ။ ထၲုးတိၤ သီး စၲု ပှံဖၴၤယဲပျဲဖၴၤ နှီဒၴူ ခၴူးလၳး တၲၤပြှဲၤ န တၲၤပြှဲၤ။ သီး ခြီဖၳ န ခြီဖၳ စၲုမှၴၤ နှီဒၴူဒံၤ လၳး ဖၳတၴး။
\p
\v 9 ကၤယးဟး ကၤယးကးကဲၤ, ကၤယး မၳးမှူရီၤစှူ တၤဟၴၤနၲုၤ အၤ ထွှိး နှီ ကှၲုးအၳး စဴမၤရူၤ အၤ ထၴူးဖၳကှၴဖၳ ဒၲ လၳးထၴူးလၳးကှၴကၳး တိၤ ပှး နၲုၤမၤ သီး သဲညၴး တိၤ ဟဲး? သူဖၳ သီး ကှံ မှၴၤသံ တဲး လၤဟူး တဲးမှၴ နၲုၤ, တၤနှၴၤ တှးတှး လၤဟူး ဗး ဟၴ သီး ယၴးနၲုၤ။ ကၤယး ဒၲ အၤ လှံၤကြွိးမှၴၤ တှဲၤသဲဇှံ ပၤတပၤတၲး တၤဟၴၤ, ကၤယး ဒၲ အၤ စဴဘဲး ပြှဲၤဇှိၤ တၤဟၴၤ, ကၤယး ဒၲ အၤ စၲုသံ အၳးဖၳအၳးမၴး တၤဟၴၤ, ပြှဲၤခၳး န ပြှဲၤခၳး စၲုသံ ခၴူးလၳး နၲုၤတၤဟၴၤ,
\v 10 ထၲုးတိၤ ကၤယး အၴၤဟၲုၤအၴၤဟီ တၤဟၴၤ, ကၤယး ဒၲ အၤ ပှၳး ကဴဗှကဴပြှၤ အၴၤ နှီဒၴူ ဒံၤညၴး တၤဟၴၤ, ကၤယး အၴၤမှံၤအိးပြူ တၤဟၴၤ, ကၤယး ဒၲ အၤ ဒူမွှီၤထၴူးဇှိၤ အၳး, န ကၤယး ဒၲ အၤ လၤဟိးအၴၤ အၳး ရံး တၤဟၴၤနၲုၤ အၤ ထွှိး နှီ စှူ ကှၲုးအၳး စဴမၤရူၤ အၤ ထၴူးဖၳကှၴဖၳ ဒၲ လၳးထၴူးလၳးကှၴကၳး တိၤ။
\v 11 ဒၲ သီးကျဲး တၤဟၴၤဟၴၤ နၲုၤ, ဒၲ နၲုၤခဲး မၤ အၤ ထွှိး ထၲုးဟဴ ကၤယးစှၴူး ကၤယးရီၤစှူ သူန နၲုၤဟဴ တၤဒၲၤရဴ စဴမၤရူၤ ဆီးပျီးကူး ထၲုးဟဴ သီး တှဲၤသံ ဟဴ။ ရဴ ခိးညှယၴး သီး ထွှိး ဟဴ စဴမၤရူၤ အၤတှဲၤ ဟဴ။ ဒၲ ဘူၤစဲၤ ယၴၤဆၳူခြီ န စဴမၤရူၤ အၤ သဲစးဆဲး အၤခၳၤအၤခၴူးရဴ ခိးညှယၴး, စဴမၤရူၤ ဒူၤဟဴ သီး ဖၳ ကၤယးစဴကၤယးတှၴၤ တၤဟၴၤနၲုၤ ဟဴ။
\s1 ဒၴူနဴးအၴၤ သီး နှၴကျဴ ယၴးနၲုၤ ဒၲ စဴမၤရူၤ အၤလီးအၤတၤခဲး အၤညၴး
\p
\v 12 ဒၲ သီးကျဲး တၤဟၴၤဟၴၤနၲုၤ, အၤ ဟၴ န, “ဗး မှၴၤ အီးတၴးတၴး꤮ မၤ အၤနှီ ပြဲ,” အၤ ဟၴ ဖၳနၲုၤ မၤ အၤ မှဟဴ တၤဒၲၤရဴ အီးတၴးတၴး꤮ မၤ အၤရူ လှဴး ဒၲ သီးညၴး မှတိၤ။ ဗး မှၴၤ အီးတၴးတၴး꤮ မၤ အၤနှီ ပြဲ တၤဒၲၤရဴ ဗး ပျွိးထွှိး ဗးနှၴ န လှဴး꤮ တှဲၤ ဒၲ ဗး သဲဇှံ မှၴၤ နၲုၤတၤဟၴၤ အၤစှံ တိၤ။
\v 13 “ဆဲၤအၴၤ မၤ ဟဴကၳး အၤညၴး, ဟဴကၳး မၤ ဆဲၤအၴၤ အၤညၴး,” ကၤယး တၤဟၴၤဟၴၤ ကှံ ဟၴ ဖၳနၲုၤ။ အၤမှဗှး, မၤနရဴ ယၴးနၴူးစၲၤနၲုၤ စဴမၤရူၤ ကှံ မှၴၤပၴူကူး လှဴး ပှး။ နှၴကျဴ ယၴးမၤ လှၴနဴးအၴၤ န တှဲၤပၤတပၤတၲး အၤညၴး မှတိၤ။ မှဒံၤ လှၴနဴးအၴၤ န ဘူၤစဲၤ အၤ တှဲၤသဲဇှံ နဴးမှၴၤ ပှဲၤ တၤဟၴၤ အၤညၴး ပြဲ။ ဒၲ ဘူၤစဲၤ ယၴး အၤခၳၤအၤခၴူးရဴ, ဆၴူ꤮ နိၤပှး အၤ ကှံ မှၴၤ အီၤထဴၤကှၤခၴူး ခၴူးသူ ပှဲၤ နှၴကျဴ ယၴးနၲုၤ ပှး။
\v 14 စဴမၤရူၤ ဒၲ အၤ မှၴၤထွှိးပြှဲၤ ကှၤခၴူး ဘူၤစဲၤ ဒၲ တှဲၤသၴူး ယၴးတၲၤပြှဲၤနၲုၤ, အၤ ကှံ မှၴၤထွှိးပြှဲၤ ကှၤခၴူး ကှၲုး ပှဲၤ ဒၲ တှဲၤသၴူး န အၤ တှဲၤပြှိၤတှဲၤပြှူး ဆိူၤဆဴး ယၴးနၲုၤ ပှး။
\v 15 သီး နှၴကျဴ ယၴးနၲုၤမၤ အၤ မှဒံၤ ခြီ အၤနှၴကျဴ ကြှံၤကြှဴး တၤဟၴၤ နၲုၤမၤ သီး သဲညၴး တိၤ ဟဲး? ဗး ဖၴူ ခြီ အၤကြှံၤအၤကြှဴး ယၴး ရဴ ဗး နဴးအိၤမၴူး တှၲ န ဟီၤမဖဲၤမှၲု မၤ အၤ ကဴၤ နူး ဟဲး? ကီၤ မှၴၤဖၳနၲုၤမၤ အၤနှီ တၤကီၤ꤮ တိၤ။
\v 16 ကၤယး တၲၤပြှဲၤပြှဲၤ ဒၲ အၤ အိၤမၴူး တှၲ န ဟီၤမဖဲၤမှၲု နၲုၤ, အၤ ထွှိးထူၤ ဟဴ တၲၤသွီၤတၲုး တၲၤဇၴူၤတၲုး န ဟီၤမဖဲၤမှၲု ယၴး ဟဴ နၲုၤမၤ သီး သဲညၴး တိၤ ဟဲး? “အဲၤသီး ယၴး သဲနၴူး နၲုၤမၤ အၤ ထွှိးထူၤ ဟဴ လၳး တၲၤသွီၤတၲုး တၲၤဇၴူၤတၲုး ဟဴ”\f + \fr 6:16 \ft ဟၴၤခၳၤထွှိးလၳ ၂:၂၄\f* လီၤစးဆဲးကၳး ဟၴ ဖၳနၲုၤ။
\v 17 မၤနရဴ ကၤယး ဒၲ အၤ ထွှိးထူၤ ဟဴ တၲၤစၲၤ꤮ တၲုး န ဘူၤစဲၤ တၤဟၴၤနၲုၤ, အၤ ထွှိးထူၤ ဟဴ တၲၤစၲၤ꤮ တၲုး န ဘူၤစဲၤ ဒၲသၳၤဒၲသဲ တၲၤကၴူး ဟဴ။
\p
\v 18 စၲု တၤဖးကူး လၤဟူး န တှဲၤစၲုသံ ပြှဲၤမဴၤပြှဲၤခၳး နၲုၤတၤဟၴၤ နီ꤮။ တှဲၤသံ ဒၲ အၤရှၲုၤ အီးတၴးတၴး꤮ ဘဲၤဘဲၤ နၲုၤ အၤ မှၴၤဘဲၤ ဆဲး တှၲ န ကၤယး အၤနှၴကျဴ ဖၳ စၲုသံ ပြှဲၤမဴၤပြှဲၤခၳး အၤတှဲၤသံ ယၴးနၲုၤ တိၤ။ ကၤယး ဒၲ အၤ စၲုသံ ပြှဲၤမဴၤပြှဲၤခၳး တၤဟၴၤနၲုၤ အၤ မှၴၤသံ လှူၤ နှီဒၴူဒံၤ စဴ အၤနှၴကျဴ စဴ ဟဴ။
\v 19-20 သီး နှၴကျဴ ယၴးနၲုၤမၤ သဲစးဆဲး ဘူၤစဲၤ ဒၲ စဴမၤရူၤ ဒၴူလှူၤ ပှၴ သီး ယၴးတၲၤပြှဲၤ အၤလှၴအိၤ အၤ တှဲၤလၳးတူးဟိး နၲုၤမၤ သီး သဲညၴး တိၤ ဟဲး? မှၴၤတၴးဟၴရဴ စဴမၤရူၤ အီၤပြှီၤ ငှၳၤဒၳၤငှၳၤဆီ ထၲုးဟဴ သီး အၤခၳၤအၤခၴူး, သီး နှၴကျဴ ယၴးနၲုၤ သီး တှဲၤနှီဒံၤ မှ ပှး တိၤ ဟဴ။ အၤ ထွှိးထူၤ ဟဴ စဴမၤရူၤ အၤတှဲၤ ဟဴ။ ဖၳနၲုၤရဴ နဴးအၴၤ လၤဟူး သီး နှၴကျဴ ယၴးနၲုၤ ဒၲ စဴမၤရူၤ အၤလီးအၤတၤခဲး အၤညၴးနၲုၤ နီ꤮။
\c 7
\s1 တှဲၤဆၳၤဒူး တှဲၤဖၴူမၴးဖၴူဗှဲၤ အၤရီၤအၤကူး
\p
\v 1 ခိးညှရဴ, ဗး ကှံ ရးဒၲၤညးပျိး ကှၤခၴူးဆံၤ ပှၴ သီး န သီး ဆၳၤဒူး ဗး ဒၲ သီး လီၤကၳး နၲုၤတၤဟၴၤ။ သီး ဆၳၤဒူး ဗး န ကီၤ ဖၴူမၴးဖၴူဗှဲၤ တိၤ မၤ အၤရူကျဴး ကိး သီး ဟၴ ဖၳနၲုၤ။ ပြှဲၤခၳး ကီၤ ဖၴူ အၤမၴး တိၤ မၤ အၤရူကျဴး။
\v 2 မၤနရဴ ကၤယး ဒၲ အၤ စၲုသံ အၳးဖၳအၳးမၴး, အၤ စၲုသံ ပြှဲၤမဴၤပြှဲၤခၳး တၤဟၴၤ ယိး အိၤအဲ တၤလွိဆံးလံး အၤခၳၤအၤခၴူး, ပြှဲၤခၳး ပွှိး꤮ တၲၤပြှဲၤ တိးကဴၤ ဖၴူ လၤဟူး အၤမၴး, ရဴ ပြှဲၤမဴၤ ပွှိး꤮ တၲၤပြှဲၤ တိးကဴၤ ဖၴူ လၤဟူး အၤဗှဲၤ။
\v 3 ပြှဲၤခၳး တိးဘဲၤ အိၤမၴူး တှၲ န အၤမၴး။ ဘီ ဗှဲၤ သဲဇှံ အိၤမၴူးတှၲ န အၤမၴး အၤခဲးနၲုၤ, မၴး တိး ယိၤ နှီဒၴူ တိၤ, ဖၳနၲုၤဟဴ, ဘီ မၴး သဲဇှံ အိၤမၴူးတှၲ န အၤ ဗှဲၤ အၤခဲးနၲုၤ, ဗှဲၤ တိး ယိၤ နှီဒၴူ တိၤ တိၤ။
\v 4 မၴး အၤနှၴကျဴ ယၴးနၲုၤမၤ အၤတှဲၤ တံဒံၤ မှတိၤ, ဗှဲၤ အၤတှဲၤနှီ ကှၲုး ဒံၤဒံၤ။ ဖၳနၲုၤဟဴ ဗှဲၤ အၤနှၴကျဴ ယၴးနၲုၤ အၤ တှဲၤတံဒံၤ မှတိၤ, မၴး အၤတှဲၤနှီ ကှၲုး ဒံၤဒံၤ ပြဲ။
\v 5 မၴး န ဗှဲၤ အၤ တှဲၤသဲဇှံသဲလှဴး တၲၤပြှဲၤ န တၲၤပြှဲၤ နၲုၤ, ဘဲၤ ယိၤ နှီဒၴူ လၳး တိၤ။ မၤနရဴ ဘီ သီး သဲဇှံ ကွီးစဴဘဲး သၲုၤကြံသၲုၤကြၴး တံဒံၤ အၤခဲးနၲုၤ, သီး ကီၤ သဲပျဴၤတိး လၳး ဒၲ သီး ကှံ အိၤမၴူး တၤဖး ခိ ညၴးလး လၳး တိၤ ကီၤဟၴနၲုၤမၤ အၤနှီ ပြဲ။ မၤနရဴ သီး ကွီးစဴဘဲး ထၲုးနၲုၤ, သီး ဘဲၤ အိၤမၴူးတှၲ ခၴူးလၳး, မှၴၤတၴးဟၴရဴ ကီၤ သီး ခဴးပၴ ဒၴူ သီး သဲပျဴၤ တိၤ ဟၴနၲုၤ, ခီးနၴရီၤစှူ ခၳၤကျဴ ကှံ အီၤလိၤအီၤလူနှီ သီး ပှး။
\v 6 ဗး ဟၴ သီး ဖၳယၴးနၲုၤမၤ ဗး နဴးဆိူၤ သီး မှတိၤ။ မှဒံၤ ဗး ဒၴူသဲညၴး စွှိ သီး ပြဲ။
\v 7 ကီၤ ဟၴလၤကိးမၤ ဗး သဲဇှံ နဴးအိၤပၤလး ကှၲုး လှဴး သီး ဖၳ ဗးယၴး။ မၤနရဴ စဴမၤရူၤ ဒၴူတှး တၲၤပြှဲၤ န တၲၤပြှဲၤ နၲုၤမၤ အၤ သူလၳး တိၤ။ ယၴးတၲၤပြှဲၤ ရဴ အၤ ဒၴူတှး လၳး ဆၴူးဇှၳ ယၴးတၲၤစၲၤ ဒၲ နၲုၤတၲၤပြှဲၤ ရဴ အၤ ဒၴူတှး ခိလၳး ဆၴူးဇှၳ ဒၲ အၤရှၲုၤ တၲၤစၲၤ ကၴၤ အၤ မှၴၤ ဖၳနၲုၤ။
\p
\v 8 ဖၳနၲုၤရဴ ကၤယး ဒၲ အၤ အိၤ န ဟီၤ န ပြှဲ တိၤ သီး တၤဟၴၤ, န ပြှဲၤမဴၤအိၤကြူ သီး တၤဟၴၤနၲုၤ, အၤရူမၤ အိၤပၤလး ပျၴၤဟူး လး ကှၲုး လၤဟူး ဖၳ ဗး ယၴးနၲုၤ ဟဴ။
\v 9 မၤနရဴ သီး ကီၤ ခဴးပၴ နှီဒၴူ သီး သဲပျဴၤ တိၤ ဟၴရဴ, တၤရှၳ ဖၴူ လၤဟူး ဖၳမၴးဖၳဗှဲၤ နၲုၤ။ အိၤ န ဟီၤ န ပြှဲ မၤ အၤရူကျဴး ပး စဴ န သဲပျဴၤ တၤနှၴၤ ပၤတပၤတၲး မၳးမှူ နၲုၤတၤဟၴၤ စဴ။
\p
\v 10 ကၤယး ဒၲ အၤ အိၤန ဖၳမၴးဖၳဗှဲၤ တၤဟၴၤနၲုၤ, ဗး သဲဇှံ အီၤသိူတှးကူး အဲၤသီး ငှိ တၲၤမံး။ တှဲၤအီၤသိူ ယၴးနၲုၤမၤ ဗး တှဲၤအီၤသိူ မှတိၤ, ဘူၤစဲၤ အီၤသိူကူး န အၤနှၴ စဴ။ ရဴ အၤ ဟၴ န မၴး ဘဲၤ အိၤကူးနှီ အၤဗှဲၤ တိၤ။
\v 11 မၤနရဴ အၤ ကီၤ အိၤကူး ဟၴရဴ အၤ ဘဲၤဖၴူ တၤပျၴၤ နှီပှး အၤဗှဲၤ တိၤ။ အၤ ကီၤ အိၤ တံဒံၤ မၤ အၤနှီ ပြဲ, မှတိၤရဴ အၤ ကီၤ ဟၴဘဲၤပျိး ခၴူးသူ န အၤ ဗှဲၤ ရဴ အၤ ကီၤ ကှၤ အိၤတှၲကှၲုး ခၴူးသူ န လၳး ဟၴနၲုၤမၤ အၤနှီ ပြဲ။ ဗှဲၤ မၤ အၤ ဘဲၤ အိၤကူးနှီ အၤမၴး တိၤတိၤ။
\p
\v 12 ဗး သဲဇှံ ဟၴ ပှၴ ပှိ ကၤယး ဒၲ အၤရှၲုၤ ဒၲ သီးကျဲး နၲုၤတၤဟၴၤ။ (မၤနရဴ, ယၴးမၤ ဘူၤစဲၤ ဟၴကူး မှတိၤ။) ဗး တှဲၤအီၤသိူ နှီဒံၤ ပြဲ။ ဗး သဲဇှံ အီၤသိူကူး ဗှဲၤ ဒၲ အၤ ကီၤ ထွှိးဟဴ ခြီဖၳ ရဴ အၤမၴး ကီၤ ဇှံအၴၤ ကှၲုးဟီ ခြီ တိၤ တၤဒၲၤရဴ အၤမၴး ယၴး ကီၤ သဲဇှံ အိၤပျၴၤဟူး တှၲကှၲုးပး န အၤဗှဲၤ ဟၴနၲုၤ, အၤဗှဲၤ ဘဲၤ အိၤကူးနှီ အၤမၴး တိၤ။
\v 13 ဖၳနၲုၤဟဴ မၴး ဒၲ အၤ ထွှိးဟဴ ခြီဖၳ ရဴ အၤ ဗှဲၤ ကီၤ ဇှံအၴၤညှအၴၤ ကှၲုး ဟီ ယၴၤဆၳူခြီ တိၤ တၤဒၲၤရဴ အၤဗှဲၤ ကီၤ သဲဇှံ အိၤပျၴၤဟူး တှၲကှၲုးပး န လၳး ဟၴနၲုၤ, အၤ ဘဲၤ အိၤကူးနှီ အၤဗှဲၤ တိၤ။
\v 14 မှၴၤတၴးဟၴရဴ, သီး ဒၲ အၤ ဇှံအၴၤ ပှဲၤ ဘူၤစဲၤ ယၴၤဆၳူ တၤဟၴၤနၲုၤ, သီးမၴး ဘဲၤဘဲၤ, မှတိၤရဴ သီးဗှဲၤ ဘဲၤဘဲၤ, အၤ ကီၤ ဇှံအၴၤ ကှၲုး ဟီ ပှဲၤ ဘူၤစဲၤ ယၴၤဆၳူ တိၤ ကီၤဟၴရဴ, ဒၲ သီး ယိး ဇှံအၴၤ တှဲၤ အၤခၳၤအၤခၴူး, စဴမၤရူၤ ကှံ ဆဴးရီၤ အဲၤသီး ပှး။ ရဴ အၤ ကှံ ဆဴးရီၤ တှၲကှၲုး သီးဖၳသီးလှၴူၤ တၤဟၴၤ ပှး။ စဴမၤရူၤ ကီၤ ဆဴးရီၤ သီးဖၳ တၤဟၴၤ တိၤ ဟၴနၲုၤ, သီး ဖၳ တၤဟၴၤနၲုၤ အၤ ကှံ သူကှၲုး လှဴး န ကၤယး ဒၲ အၤ ဇှံအၴၤ ဘူၤစဲၤ တိၤ နၲုၤတၤဟၴၤ အၤဖၳအၤလှၴူၤ နၲုၤတၤဟၴၤ ပှး။
\p
\v 15 မၤနရဴ မၴး ဘဲၤဘဲၤ, ဗှဲၤ ဘဲၤဘဲၤ ဒၲ အၤ ဇှံအၴၤ ခြီ တိၤ ယၴးတၲၤပြှဲၤနၲုၤ အၤ ကီၤ သဲဇှံ အိၤကူးရှၴ ဟၴရဴ အၤ အိၤကူး ဒံၤ။ အၤ ကီၤ မှၴၤဖၳနၲုၤ ဟၴရဴ, ကၤယး ဒၲ အၤ ဇှံအၴၤ ခြီ ယၴးတၲၤပြှဲၤနၲုၤ အၤ တိးဘဲၤ အိၤတှၲနှီ န ကၤယး ဒၲ အၤ ဇှံအၴၤ ခြီ တိၤ ယၴးနၲုၤ တၲၤပြှဲၤ တိၤ။ မှၴၤတၴးဟၴရဴ စဴမၤရူၤ အဲဟဴ သီး ဒၲ သီး ကှံ အိၤလၳး န တှဲၤပှၴးတှဲၤဒွိး ပြဲ။
\v 16 မၴး ဒၲ အၤ ထွှိးဟဴ ပြှဲၤဇှံအၴၤတှဲၤဖၳ တၤဟၴၤ သီး꤮, ဒၲ သီးခၳၤသီးခၴူး ရဴ ဗှဲၤ ထွှိးထူၤစှူ ပြှဲၤဇှံအၴၤတှဲၤဖၳ တိၤ သီး ဟၴစှူ တိၤ။ ဖၳနၲုၤဟဴ ဗှဲၤ ဒၲ အၤ ထွှိးဟဴ ပြှဲၤဇှံအၴၤတှဲၤဖၳ တၤဟၴၤ သီး꤮, ဒၲ သီးခၳၤသီးခၴူး ရဴ သီးမၴး ထွှိးထူၤစှူ ပြှဲၤဇှံအၴၤတှဲၤဖၳ တိၤ သီး ဟၴစှူ တိၤ။
\s1 အိၤထွှိးပြှဲၤ ဖၳ စဴမၤရူၤ အဲ နှဲၤ နၲုၤ
\p
\v 17 သီး ပွှိး꤮ တၲၤပြှဲၤ တိးကဴၤ အိၤထွှိးပြှဲၤ ပျၴၤဟူး လၤဟူး ဖၳ စဴမၤရူၤ ဒၴူတှး သီး ဘီ အၤ အဲ သီး အၤခဲးနၲုၤ။ အၤ မှၴၤ အိၤနှၴၤ ထၲုး လှဴး နူး ဟဴ ဒၲ ပှဲၤ ကှံ အိၤထွှိးပြှဲၤ ဖၳယၴး နၲုၤ နူး ဟဴ။ တှဲၤအီၤသိူအီၤသူး ဖၳယၴးနၲုၤ, ဗး အီၤသိူတှး လှဴး ထၲုးဟဴ ဒၲ ပြှဲၤဇှံအၴၤတှဲၤပျဴမှၳၤ အၤကၳး ပွှိး꤮ တၲၤဖိၤ ဟဴ။
\v 18 ကၤယး ဒၲ အၤ ဒံတၤလီ ထၲုးဟဴ ဖ ရဴ စဴမၤရူၤ ကီၤ အဲ လၳး တၤဟၴၤနၲုၤ, အၤ တိးဘဲၤ မှၴၤဆီးမှၴကူး နှီ အၤ တှဲၤဒံတၤလီဖ အၤ တှဲၤမတှဲၤဒူး ယၴးနၲုၤ တိၤ။ ကၤယး ဒၲ အၤ ဒံတၤလီ ကှၲုးအၳး ဖ တိၤ တၤဟၴၤနၲုၤ, စဴမၤရူၤ ကီၤ အဲ အဲၤသီး ဟၴရဴ အၤ လိၤ ဒံတၤလီ ပှး ဖ တိၤ။
\v 19 မှၴၤတၴးဟၴရဴ, ဒံတၤလီဖ ဘဲၤဘဲၤ, ဒံတၤလီဖ တိၤ ဘဲၤဘဲၤ အၤ လိၤဒၳၤ လး မှတိၤ။ တှဲၤ ဒၲ အၤ လိၤဒၳၤလၲ အၳး တၲၤစၲၤမၤ တှဲၤနှီဒး စဴမၤရူၤ မၴၤကူးငှိ တၤဟၴၤ ယၴးနၲုၤ ဟဴ။
\v 20 ဘီ စဴမၤရူၤ အဲ ကၤယး တၲၤပြှဲၤပြှဲၤ အၤခဲးနၲုၤ, အဲၤ ထွှိး ကၤယး ဖၳတၴး တၲၤပြှဲၤနၲုၤ အၤ တိးကဴၤ အိၤထွှိးပြှဲၤ ပျၴၤဟူး လး ဖၳနၲုၤ။
\v 21 ဘီ စဴမၤရူၤ အဲ နှဲၤ အၤခဲးနၲုၤ, နှဲၤ ထွှိး စဴ စှံ ဘဲၤဘဲၤ, အၤ လှၴဟၴအိၤ နှ တိၤ။ မၤနရဴ နှဲၤဘူၤစဲၤ ကီၤ ဟၴ နှဲၤ န သဲဇှံ စၲု ဘီတၴး မၤ အၤနှီ ဟဴ အၤ ကီၤ ဟၴ ရဴ ထၴၤစၲု နၲုၤ။
\v 22 မှၴၤတၴးဟၴရဴ နှဲၤ ထွှိး စှံ တၤဒၲၤရဴ, ဘီ နှဲၤ ဇှံအၴၤဟဴ ဘူၤစဲၤ ယၴၤဆၳူ အၤခဲးနၲုၤ, အၤ ဒူၤဟဴ နှဲၤ ဖၳ ကၤယး တၲၤပြှဲၤ ဒၲ အၤ နှီ ဟဴ တှဲၤပၤလး နၲုၤ ဟဴ။ ဖၳနၲုၤဟဴ ကၤယး ဒၲ အၤ ထွှိးနဴ စှံ တိၤ တၲၤပြှဲၤနၲုၤ, ဘီ အၤ ဇှံအၴၤဟဴ ဘူၤစဲၤ ယၴၤဆၳူခြီ အၤခဲးနၲုၤ, အဲၤ ထွှိးဟဴ ဘူၤစဲၤ ယၴၤဆၳူခြီ အၤစှံ ဟဴ။
\v 23 စဴမၤရူၤ အီၤပြှီၤ ငှၳၤဒၳၤငှၳၤဆီ နူၤစဴ သီး အၤခၳၤအၤခၴူး, စၲု ထွှိး ပှး တဲး လၤဟူး ပြှဲၤလှၳၤကၤယး အၤစှံ တဲးမှၴ။
\v 24 ဖၳနၲုၤရဴ ပှၲုဗှူ သီး꤮, ဘီ စဴမၤရူၤ အဲ နှဲၤ အၤခဲးနၲုၤ, နှဲၤ ထွှိး ကၤယး ဖၳတၴး, နှဲၤ မှၴၤ တှဲၤမှၴၤ အီးတၴးနၲုၤ, တၤရှၳ အိၤထွှိးပြှဲၤ, ဘဴသိူ ပျၴၤဟူး လး ဟဴ စဴမၤရူၤ န နှဲၤ တှဲၤမှၴၤ ယၴးနၲုၤ ဟဴ။
\s1 တှဲၤဆၳၤဒူး ကၤယး ဒၲ အၤအိၤ န ဟီၤ န ပြှဲ ဟီတိၤ တၤဟၴၤ န ပြှဲၤမဴၤအိၤကြူ တၤဟၴၤ အၤရီၤအၤကူး
\p
\v 25 ခိးညှရဴ ဗး ကှံ ဟၴဆိၤဒၲၤညးပျိး ပှၴ သီး န ကၤယး အိၤ န ဟီၤနပြှဲ ဟီတိၤ တၤဟၴၤ အၤရီၤအၤကူး။ တှဲၤရီၤတှဲၤကူး ယၴးနၲုၤမၤ, ဘူၤစဲၤ မၴၤကူးနဴ ငှိ တိၤ။ မၤနရဴ ဗး သဲဇှံ ဒၴူသဲညၴး ပှၴ သီး န ဗး တှဲၤမူထၴူၤ။ မှၴၤတၴးဟၴရဴ စဴမၤရူၤ သဲဇှဴၤနှီ ဗး အၤခၳၤအၤခၴူး, ဇှံအၴၤနှီ လၤဟူး ဗး နၲုၤ။
\v 26 မှၴၤတၴးဟၴရဴ, ပှဲၤ ထံးခဲး ခိးညှယၴး, တှဲၤပှူတှဲၤဆဲး, တှဲၤမှၴၤစှၴူးမှၴၤစှံၤ အိၤ န ပြှဲၤဇှံအၴၤတှဲၤဖၳ တၤဟၴၤ အၤခၳၤအၤခၴူး, ကၤယး ဒၲ အၤ အိၤ န ဟီၤနပြှဲ ဟီတိၤ တၤဟၴၤနၲုၤ, အိၤပျၴၤဟူး လး လၤဟူး ဖၳနၲုၤမၤ အၤရူကျဴး ဗး တၤနှၴၤ ဖၳနၲုၤ။
\v 27 သီးမၴး အိၤ ဟဲး? အၤ ကီၤ အိၤ ဟၴရဴ တၤနှၴၤ ဒၲ ကှံ ဒူၤကူး အဲၤ တဲးမှၴ။ သီး ဖၳသဲၤ လၤဟူး ဟဲး? သီး ကီၤ ဖၳသဲၤ ပး လၤဟူး ဟၴရဴ ပှၳးဖၴူ တဲး လၤဟူး သီးမၴးသီးဗှဲၤ တဲးမှၴ နီ꤮။
\v 28 မၤနရဴ သီး ကီၤ ဖၴူ သီးမၴးသီးဗှဲၤ ဟၴရဴ သီး မှၴၤသံ တှဲၤ မှတိၤ။ ပြှဲၤမဴၤ အိၤပၤလး တၲၤပြှဲၤ ကီၤ ဖၴူ အၤဗှဲၤ ဟၴရဴ အၤ မှၴၤသံ တှဲၤ မှတိၤ။ မၤနရဴ ဖၳ မၴးနဗှဲၤ ဘဲၤ မူထၴူၤဘဲၤ န တှဲၤပှူတှဲၤဆဲး ဒၲ အၤ တှဲၤအိၤထွှိးပြှဲၤ အၤကၳး တၤဟၴၤနၲုၤ, ဗး သဲဇှံ နဴးမူထၴူၤ သီး တိၤ။
\p
\v 29 ခိးဘဴသိူ သီး꤮, ဗး သဲဇှံ ဟၴ သီး မၤ ဖၳယၴး: မှဴညၴး တၤဒံၤ ဖံၤထူၤ ဟဴ။ စထူၤ ခိးညှယၴး တှးပျၴၤဟူး, ကၤယး ဒၲ အၤမၴးအိၤ အၤဗှဲၤအိၤ တၤဟၴၤနၲုၤ, အၤ တိးကဴၤ အိၤထွှိးပြှဲၤ လၤဟူး ဖၳ ကၤယး ဒၲ အၤမၴး အိၤတိၤ အၤဗှဲၤ အိၤတိၤ တၤဟၴၤနၲုၤ။
\v 30 ကၤယး ဒၲ အၤငှၲုအၤဟဲၤ တၤဟၴၤနၲုၤ, အၤ တိး မှၴၤ လၤဟူး ဖၳ အဲၤသီး ငှၲု တိၤ နၲုၤ။ ကၤယး ဒၲ အၤ သဲကြှံး တၤဟၴၤနၲုၤ, အၤ တိး မှၴၤ လၤဟူး ဖၳ အဲၤသီး သဲကြှံး တိၤ နၲုၤ။ ထၲုးတိၤ ကၤယး ဒၲ အၤ အီၤပြှီၤ တှဲၤ တၤဟၴၤနၲုၤ, အၤသဲပျဴၤ တိးဘဲၤ အီစံးနှီ န တှးတှဲၤ ဒၲ အၤ အီၤပြှီၤ ယၴးတၤဟၴၤ တိၤ။
\v 31 ကၤယး ဒၲ အၤ နဴးအၴၤ တှးမှၲုတှးတှဲၤ ဒၲ ဟၴၤခၳၤ ယၴးတၤဟၴၤနၲုၤ, အၤ ဘဲၤ တၤနှၴၤဒၳၤ နှီဒၴူ တှးတှဲၤ ဒၲ ဟၴၤခၳၤ ယၴးတၤဟၴၤ တိၤ။ မှၴၤတၴးဟၴရဴ လှဴး꤮ တှဲၤ ဒၲ အၤ အိၤ ဒၲ ဟၴၤခၳၤ ယၴး တၤဟၴၤနၲုၤ, အၤ အိၤကျှဴၤမၤ ညှၴး တၤစှၳပြှဲၤ မှတိၤ အၤခၳၤအၤခၴူး, ဗး ဟၴ သီး ဖၳယၴး ပြဲ။
\p
\v 32 ဟၴၤခၳၤ အၤ တှးမှၲုတှးတှဲၤ ယၴးတၤဟၴၤနၲုၤ, ဗး သဲဇှံ နဴးကှၳနဴးကူး သီး တိၤ။ ကၤယး ဒၲ အၤမၴး အိၤ တိၤ တၲၤပြှဲၤနၲုၤ, အၤ သဲဇှံ ကြွိးလှံၤ မှၴၤတိး ဘူၤစဲၤ အၤသဲပျဴၤ အၤခၳၤအၤခၴူး, အၤ ဘၴၤ စးဆဲး အၤ တှဲၤတၤနှၴၤ တၤဟၴၤ ဒၲ ဘူၤစဲၤ အၤညၴး။
\v 33 မၤနရဴ, ကၤယး ဒၲ အၤမၴး အိၤ တၲၤပြှဲၤနၲုၤ, အၤကှၳအၤကှူး န ဟၴၤခၳၤ အၤ တှဲၤဖၴူတှဲၤမှၴၤ တၤဟၴၤ အၤညၴး။ မှၴၤတၴးဟၴရဴ အၤ သဲဇှံ ကြွိးလှံၤ မှၴၤတိး ပြဲ အၤမၴး သဲပျဴၤ။
\v 34 ဖၳနၲုၤရဴ, ကၤယး ဒၲ အၤမၴး အိၤ တၲၤပြှဲၤနၲုၤ, အၤသဲပျဴၤ အိၤ နၴူးမၴး။ ပြှဲၤမဴၤ ဒၲ အၤဗှဲၤ အိၤနဴ တၲၤဖှၲု꤮ တိၤ တၲၤပြှဲၤ, မှတိၤရဴ ပြှဲၤမဴၤအိၤကြူ တၲၤပြှဲၤနၲုၤ, အၤ ဘၴၤ စးဆဲး အၤ တှဲၤတၤနှၴၤ တၤဟၴၤ ဒၲ ဘူၤစဲၤ အၤ တှဲၤဖၴူတှဲၤမှၴၤ တၤဟၴၤ အၤညၴး။ မှၴၤတၴးဟၴရဴ အၤ သဲဇှံ ဒၴူလှူၤ လှဴး အၤနှၴကျဴ န အၤသဲပျဴၤ နၴူးစၲၤလှဴး ဒၲ စဴမၤရူၤ အၤညၴး။ မၤနရဴ ပြှဲၤမဴၤ ဒၲ အၤဗှဲၤ အိၤ တၲၤပြှဲၤနၲုၤ, အၤ ဘဲၤကှၳဘဲၤကှူး န ဟၴၤခၳၤနှၴခၳၤ အၤ တှဲၤဖၴူတှဲၤမှၴၤ တၤဟၴၤ။ မှၴၤတၴးဟၴရဴ အၤ သဲဇှံ ကြွိးလှံၤ မှၴၤတိး အၤဗှဲၤ သဲပျဴၤ။
\v 35 သူဖၳ အၤ ကှံ ထွှိးဘွီထွှိးတၤရၴူး ဒၲ သီးညၴး ရဴ ဗး ဟၴ ဖၳယၴး ပြဲ။ ဗး ပှၳး မှၴၤဒီဒူး တှးတှံး သီး မှတိၤ။ သူဖၳ သီး ကှံ အိၤထွှိးပြှဲၤ တှးတိးတှးဘဲၤ လၤဟူး, ထၲုးတိၤ သူဖၳ သီး ကှံ ဒၴူလှူၤ လှဴးသၳၤလှဴးသဲ လၤဟူး သီးနှၴ ဒၲ ဘူၤစဲၤ အၤ တှဲၤဖၴူတှဲၤမှၴၤ အၤညၴးနၲုၤရဴ, ဗး သဲဇှံ မှၴၤစွှိ သီး ဖၳနၲုၤ ပြဲ။
\p
\v 36 ဟၴကှၲုရၴ, ပြှဲၤမဴၤ ဒၲ နှဲၤ ဟူးဆၳၤဒူး ထၲုးဟဴ အဲၤ ယၴးတၲၤပြှဲၤနၲုၤ, နှဲၤ သဲဇှံဆိူၤ နူၤစဴ လၳး ရဴ နှဲၤ တၤနှၴၤ ဆၲုးဆံ ပြဲ န နှဲၤ ကှံ ဖၴူ န လၳး ကီၤဟၴရဴ, ဖၴူကူး အဲၤ နၲုၤ။ နှဲၤ ကီၤ မှၴၤဖၳနၲုၤမၤ တှဲၤသံ အိၤ တိၤ။
\v 37 မၤနရဴ ပြှဲၤခၳး ယၴးတၲၤပြှဲၤ ကီၤ ဒူၤလှူၤ ထၲုးဟဴ အၤသဲပျဴၤ န အၤ ကှံ ဖၴူ ပှး ပြှဲၤမဴၤ ယၴးတၲၤပြှဲၤ တိၤ, ထၲုးရဴ အၤ ကီၤ ခဴးပၴ နှီဒၴူ အၤသဲပျဴၤ ဟဴ ကီၤဟၴရဴ, အၤ ကီၤ ဖၴူပှး အၤမၴး တိၤ ရဴ အၤ ကီၤအိၤ ဟဴ ဖၳနၲုၤ ဟၴနၲုၤမၤ အၤရူ ပြဲ။
\v 38 ဖၳနၲုၤ အၤခၳၤအၤခၴူး, ပြှဲၤခၳး ဒၲ အၤ ဖၴူ အၤမၴး နၲုၤ အၤရူ နူၤစဴ, မၤနရဴ ပြှဲၤခၳး ဒၲ အၤ ဖၴူ အၤမၴး တိၤ နၲုၤ အၤရူ လၲကျဴး ပး စဴ။
\p
\v 39 ပြှဲၤမဴၤ တၲၤပြှဲၤနၲုၤ, အၤဗှဲၤ ကီၤ သၴူးဟီတိၤ ဟၴရဴ အၤ ကီၤ ဖၴူ တၤပျၴၤ အၤဗှဲၤ ဟၴနၲုၤမၤ အၤနှီ တိၤ။ မၤနရဴ အၤဗှဲၤ ကီၤ သၴူး ထၲုးဟဴ ကီၤဟၴရဴ အၤ ကီၤ သဲဇှံ ဖၴူ တၤပျၴၤ ပြှဲၤခၳး ဒၲ အၤရှၲုၤတၲၤပြှဲၤ ဟၴနၲုၤမၤ အၤနှီ ဟဴ။ မၤနရဴ အၤ တိးဘဲၤ ဖၴူ ပြဲ ပြှဲၤခၳး ဒၲ အၤ ဇှံအၴၤ ဘူၤစဲၤ ယၴၤဆၳူခြီ နၲုၤ ပြဲ။
\v 40 မၤနရဴ အၤ ကီၤ ဖၴူ ပှး အၤဗှဲၤ တိၤ ဟၴနၲုၤ, အၤ မှိၤကျဴး လၳး။ ယၴးမၤ မှဟဴ ဗး တှဲၤမူထၴူၤ န ဗး တှဲၤတၤနှၴၤ တၤဟၴၤ။ ဗး တှဲၤဟၴဘဲၤ ယၴးနၲုၤ, ဗး ဇှံအၴၤ န သဲစးဆဲး ဘူၤစဲၤ ဒၴူလှၲုး ဗး ပြဲ။
\c 8
\s1 ဆဲၤအၴၤ ဒၲ အၳး ဘှၲုၤထူၤ န ပြှဲၤဇှိၤ တၤဟၴၤ အၤရီၤအၤကူး
\p
\v 1 ခိးညှရဴ ဗး သဲဇှံ ရးစၲု ပှၴ သီး ဆဲၤအၴၤ ဒၲ အၳး ဘှၲုၤထူၤ န ပြှဲၤဇှိၤ နၲုၤတၤဟၴၤ အၤရီၤအၤကူး။ သီး ဟၴ န ပြှဲၤဇှိၤ တၤဟၴၤ နၲုၤမၤ အၤ တှဲၤပြှိၤတှဲၤပြှူး ဆိူၤဆဴး ဒၲ အၤ လှၴမှၴၤပၴ ပှဲၤ နၲုၤ အၤအိၤ တိၤ နၲုၤ ပှဲၤ သဲညၴး, သီး ဟၴ ဖၳနၲုၤ မၤ အၤမှ ဗှး။ သီး တှဲၤသဲညၴး ယၴးနၲုၤ, အၤ နဴးဖၴူထူၤလၲး သီး န သီး နှၴ မၤနရဴ တှဲၤမှိၤ နၲုၤ အၤ မှၴၤစွှိမှၴၤကိး မှလၤကိး စဴ အၳး စဴ။
\v 2 ကၤယး ဒၲ အၤ တၤနှၴၤ နှီဒၴူ အၤနှၴ န ဗး သဲညၴး အဲလး ဟဴ တၤဟၴၤနၲုၤ, တှဲၤ ဒၲ အၤ တိးကဴၤ သဲညၴး တၤဟၴၤနၲုၤ, အၤ သဲညၴး ဟီ တၲၤစၲၤ꤮ တိၤ။
\v 3 မၤနရဴ ကၤယး တၲၤပြှဲၤပြှဲၤ ဒၲ အၤ မှိၤ စဴမၤရူၤ နၲုၤ, စဴမၤရူၤ သဲညၴး လၳး န အဲၤ မၤ အၤကၤယး ဟဴ။
\p
\v 4 ဖၳနၲုၤ အၤခၳၤအၤခၴူး, အၴၤဆဲၤအၴၤ ဒၲ အၳး ဘှၲုၤထူၤ န ပြှဲၤဇှိၤ တၤဟၴၤနၲုၤ, ပှဲၤ သဲညၴး န ပြှဲၤဇှိၤ ယၴးနၲုၤမၤ အၤ ကူးဒၴး ပြဲ, အၤငှိလၤဆ အိၤ တၲၤစၲၤ꤮ တိၤ။ ပှဲၤ သဲညၴး ကှၲုး ပှိ ဒံၤ န စဴမၤရူၤ နၲုၤမၤ အၤ အိၤ ပြဲ တၲၤပြှဲၤ꤮ တၲုး။
\v 5 စဴမၤရူၤ မှတိၤ ဒၲ ကၤယး စဴဘဲး လၳး တၤဟၴၤ နၲုၤမၤ အၤအိၤ အဲနူၤစဴ။ ရဴ အဲၤသီး ဟၴ လၤဟူး န, စဴမၤရူၤ ယၴးတၤဟၴၤ နၲုၤမၤ အၤ အိၤ ဒၲ မှဴခၳၤ, မှတိၤရဴ အၤ အိၤ ဘီ ဟၴၤခၳၤ ယၴး, ဖၳနၲုၤ။ ရဴ စဴမၤရူၤ မှတိၤ ယၴးတၤဟၴၤနၲုၤ အဲၤသီး စဴဘဲးထူၤ နှီဒၴူ လၳး ဖၳ အဲၤသီး စဴမၤရူၤ, အဲၤသီး ဘူၤစဲၤ တၤဟၴၤနၲုၤ။
\v 6 မၤနရဴ ပှဲၤ သဲညၴး န စဴမၤရူၤ မၤ အၤ အိၤပြဲ တၲၤပြှဲၤပြှဲၤ꤮ ဟၳၤ ပြဲ။ အဲၤ မၤ ပှဲၤဖဲး, အဲၤ မၤ အၤ ဘူလှူၤ တှဲၤပွှိး꤮ တၲၤစၲၤ ရဴ ပှဲၤ အိၤထွှိးပြှဲၤ ပှၴ ဒၲ လၳးညၴး။ ဘူၤစဲၤ မၤ အၤ အိၤပြဲ တၲၤပြှဲၤပြှဲၤ꤮ ဟၳၤ ပြဲ, အဲၤ မၤ ယၴၤဆၳူခြီ ဟဴ။ စဴမၤရူၤ နဴးဘူတှး ဒီးတံ တှဲၤပွှိး꤮ တၲၤစၲၤ န ယၴၤဆၳူခြီ။ ပြှဲၤ ဒၲ အၤ ဒၴူ ပှဲၤ သဲထွှိးပြှဲၤ မၤ မှ အဲၤ ဟဴ။
\p
\v 7 မၤနရဴ, ပှဲၤ ပှၲုဗှူ ခြီဖၳ တၤဟၴၤဟၴၤ ဒၲ အၤ သဲညၴး တှးတှၴၤ ကှၲုး လှဴး ဟီ တှဲၤသဲညၴး ဒၲ ဗး ရး ပှၴ သီး ခိးညှယၴး တိၤ နၲုၤ အၤအိၤ တၤဟၴၤ။ ဘီ အဲၤသီး ဇှံအၴၤ တူၤဟီ ယၴၤဆၳူ တိၤ အၤခဲးနၲုၤ, အဲၤသီး တၤနှၴၤ န ပြှဲၤဇှိၤ ယၴးတၤဟၴၤ နၲုၤမၤ အၤ တၤရၴူးဆိူၤဆဴး အိၤ အၤခၳၤအၤခၴူး အဲၤသီး ကှံရှၴ ဗီးကူး အၤ တှဲၤတၤနှၴၤ ယၴးတၤဟၴၤနၲုၤ, အၤပှူအၤဆဲး နူၤစဴ ဒၲ အဲၤသီး အၤညၴး စဴ။ ရဴ ဘီ အဲၤသီး အၴၤဆဲၤအၴၤ ဒၲ အၳး လၳးတူးထူၤ န ပြှဲၤဇှိၤ ယၴးတၤဟၴၤ အၤခဲးနၲုၤ, အၤ မှိၤ လၳးသဲပျဴၤ တိၤ, ရဴ အၤ မှၴၤသံ ဟဴ တှဲၤ ဟဴ အၤ တၤနှၴၤ လၤဟူး ဖၳနၲုၤ။
\v 8 ဆဲၤအၴၤဆဲၤအိး ယၴးနၲုၤ အၤ မှၴၤရူထူၤတှိ ပှဲၤ တှဲၤဘဴသိူခဲခိး န စဴမၤရူၤ တၤကီၤ꤮ တိၤ။ ပှဲၤ အၴၤ ဘဲၤဘဲၤ, ပှဲၤ အၴၤ တိၤ ဘဲၤဘဲၤ, အၤ လှၴထွှိးဘွီ ထွှိးတၤရၴူး တှိ ဒၲ ပှဲၤညၴး တၲၤစၲၤ꤮ တိၤ။
\p
\v 9 သီး သဲဇှံ အၴၤ တှဲၤ အီးတၴးတၴး꤮ နၲုၤ သီး အၴၤနှီ ပြဲ တၤဒၲၤရဴ, ရှဴၤနှီ လၤဟူး သီးနှၴ နီ꤮။ မှၴၤတၴးဟၴရဴ သီး မှၴၤ တှဲၤ တၤဟၴၤနၲုၤ, နဴးထွှိးထူၤ တဲး တှဲၤလၤခံလၤလဴး ဒၲ ကၤယး အၤ တှဲၤဇှံတှဲၤညှ ပၤတီ တၤဟၴၤ အၤညၴး တဲးမှၴ။
\v 10 ဟၴကှၲုရၴ, ကၤယး ဒၲ အၤတှဲၤဇှံ ပၤတီ တၲၤပြှဲၤပြှဲၤ ကီၤ မူထၴူၤ သီး စၲု ဖၴူ အၴၤဆဲၤ ဒၲ အၳး လၳးထူၤ န ပြှဲၤဇှိၤ ယၴး, ဟၴဘၴူၤနၲုး။ သီး သဲညၴး န ပြှဲၤဇှိၤ ယၴးနၲုၤမၤ အၤ ကူးဒၴး ပြဲ, အၤငှိလၤဆ အိၤ တၲၤစၲၤ꤮ တိၤ တၤဒၲၤရဴ ကၤယး ဒၲ အၤ သဲညၴး ကှၲုးအၳး တိၤ ယၴးတၲၤပြှဲၤနၲုၤ အၤ မူဘံး ကှၲုး သီး ရဴ အၤ ကှံ စၲုဖၴူအၴၤ ကှၲုး ပှး။ အၤ ဖၴူအၴၤ ရဴ အၤ မှိၤ လၳးသဲပျဴၤ တိၤ, တၤဒၲၤရဴ အၤ ကှံ ဖၴူအၴၤ ပှး။
\v 11 ဖၳနၲုၤရဴ သီး ပှၲုဗှူ ဒၲ အၤတှဲၤဇှံ ပၤတီ ယၴးတၲၤပြှဲၤနၲုၤ, သီး တိးဘဲၤ သဲညၴး န ခြီ ခူသၴူး ပှၴ တှၲကှၲုး ဒၲ အဲၤညၴး။ မှၴၤတၴးဟၴရဴ ဒၲ သီး သဲညၴး တှဲၤယၴး န သီး မှၴၤတှဲၤ ယၴး အၤခၳၤအၤခၴူးရဴ သီး မှၴၤပှူမှၴၤဆဲး ဟဴ သီး ပှၲုဗှူ ယၴး ဟဴ။
\v 12 ဒၲ သီး မှၴၤဖၳနၲုၤ အၤခၳၤအၤခၴူး သီး မှၴၤသံဟဴ သီး ပှၲုဗှူ ယၴးတၤဟၴၤ ဟဴ။ မှၴၤတၴးဟၴရဴ အၤတှဲၤဇှံ ပၤတီ ရဴ အၤ ကြွိး မူဘံး မှၴၤကှၲုး သီး ရဴ အၤသဲပျဴၤ မှိၤ နှီဒၴူ တိၤ အၤခၳၤအၤခၴူး, အၤ သူ ဟဴ န သီး မှၴၤသံဟဴ ခြီ နၲုၤ ဟဴ။
\v 13 မှၴၤဖၳနၲုၤရဴ, ဒၲ ဗး အၴၤ တှဲၤဇၴူၤ ခၳၤခၴူးရဴ အၤ ကီၤ ဒၴူထွှိးထူၤ ပှၲုဗှူ ခြီဖၳ တၲၤပြှဲၤပြှဲၤ အၤ တှဲၤလၤခံလၤလဴး ကီၤဟၴနၲုၤ, ဗး အၴၤ ပှး တှဲၤဇၴူၤ တၲၤဖှၲု꤮ တိၤ။ မှၴၤတၴးဟၴရဴ ဗး သဲဇှံ နဴးထွှိးထူၤ တှဲၤလၤခံလၤလဴး ဒၲ ဗး ပှၲုဗှူ ခြီဖၳ ယၴးတၤဟၴၤ အၤညၴး တိၤ အၤခၳၤအၤခၴူး, ဗး အၴၤ ပှး တိၤ ပြဲ။
\c 9
\s1 ပြှဲၤဒၲၤညးဖၳ တၤဟၴၤ အၤ တှဲၤဖၴူတှဲၤမှၴၤ န အၤ တှဲၤတၤရၴူးဆိူၤဆဴး တၤဟၴၤ
\p
\v 1 ဗး မၤ ပြှဲၤပၤလးဖၳ တၲၤပြှဲၤ မှတိၤ ဟဲး? ဗး မၤ ပြှဲၤဒၲၤညးဖၳ တၲၤပြှဲၤ မှတိၤ ဟဲး? မၤ ဗး မူထၴူၤနဴ ကှၲုး နူး ဟီ ပှဲၤ ဘူၤစဲၤ ယၴၤဆၳူခြီ တိၤ ဟဲး? ဗး ကြှံးမှၴၤ ဘူၤစဲၤ အၤတှဲၤမှၴၤ အၤခၳၤအၤခၴူး, သီး ဇှံကှၤညှကှၤ ဟဴ ခြီ ဟဴ နၲုၤမၤ အၤမှတိၤ ဟဲး?
\v 2 ကၤယး အၤရှၲုၤ တၤဟၴၤ ဒူၤကှၲုး ဗး ဖၳ ပြှဲၤဒၲၤညးဖၳ တၲၤပြှဲၤ တိၤ တၤဒၲၤရဴ သီး ရဴ သီး တိးဘဲၤ ဒူၤ ဗး ဖၳ ပြှဲၤဒၲၤညးဖၳ တၲၤပြှဲၤနၲုၤ။ မှၴၤတၴးဟၴရဴ သီး န ခြီ ထွှိးထူၤ ဟဴ လၳး တၲၤစၲၤ꤮ တၲုး အၤခၳၤအၤခၴူး, သီး ဒၴူလှၲုး တှးတှၴၤ ဟဴ န ဗး မၤ ပြှဲၤဒၲၤညးဖၳ အၤ မှလၤကိး စဴ ဟဴ တၲၤပြှဲၤ ဟဴ။
\p
\v 3 ကၤယး တၤဟၴၤ ကီၤ ပှၳး ဆၳၤဒူး ဗး န ဗး မှၴၤတှဲၤ ယၴး အၤရီၤအၤကူး ကီၤဟၴရဴ ဗး ကှံ ဟၴဆံၤ အဲၤသီး န,
\v 4 ဗး မှၴၤ တှဲၤမှၴၤယၴး ရဴ ဗး တိးကဴၤ နှီဘဲၤ နူး အၳး တှဲၤဘှၲုၤအၴၤဘှၲုၤအိး ဗး တိၤ ဟဲး?
\v 5 ဗး ဖၴူ ကှၲုး ဗးမၴး ဒၲ အၤ ဇှံအၴၤ ခြီ ရဴ ဗး အဲကြွိးစၲုနှီ ကှၲုး အဲၤ န ကျူ ဖၳ ပြှဲၤဒၲၤညးဖၳ ဒၲ အၤရှၲုၤ တၤဟၴၤ မှၴၤနၲုၤ ဘဲၤဘဲၤ, ဖၳ ဘူၤစဲၤ အၤ ပှၲုပြှဲၤခၳး သီး နၲုၤတၤဟၴၤ မှၴၤ နၲုၤ ဘဲၤဘဲၤ, ဖၳ ခၳးပၴၤတၤရၳ မှၴၤ နၲုၤ ဘဲၤဘဲၤ, ဗး မှၴၤ ကှၲုး ဖၳနၲုၤ မၤ အၤနှီ နူး တိၤ ဟဲး?
\v 6 တၤနှၴၤမူ မဴး လၤဟူး။ ပှဲၤ မှၴၤတှဲၤ ဖၳယၴး ရဴ အၳး ကဴၤ မှၴၤစွှိ ကှၲုး နူး ပှဲၤ တိၤ ဟဲး? တံနူး ပြဲ ဗး န ခၳးဘၤနၤဘ ဘဲၤ ပှၳးအၴၤပှၳးရှူၤ ဘှၲုၤအၴၤလှူၤ နှီဒၴူ နူး ဒံၤ ဟဴ ပှဲၤနှၴ ဖၳယၴး နူး ပြဲ ဟဴ ဟဲး?
\p
\v 7 ဟၴကှၲုရၴ, ကျၴူးဖၳ တၤဟၴၤနၲုၤ, အၤ မှၴၤ ကျၴူး အၤတှဲၤမှၴၤ ရဴ အၤ လှဴးကူး နှီဒၴူဒံၤ အၤရံး နၲုၤမၤ အၤ အိၤနဴ နူး ဟဲး? ပြှဲၤအီၤဆဴ စၤပီူမှဴ တၲၤပြှဲၤနၲုၤ, အၤ အၴၤနဴ နှီဒၴူ ကှၲုး အၤ စၤပီူသဲၤ တိၤ နၲုၤမၤ အၤ အိၤနဴ နူး ဟဲး? ကၤယး ဒၲ အၤ ကၴူး ပှၳပၤနှဲ တၲၤပြှဲၤနၲုၤ, အၤ တိးကဴၤ နှီဘဲၤ နူး အၤခွိအၤကဲၤ တိၤ ဟဲး?
\v 8 ဗး ဟၴ ပှၴ သီး ယၴးနၲုၤမၤ ပြှဲၤလှၳၤကၤယး အၤ တှဲၤတၤနှၴၤ တံဒံၤ နူး ပြဲ ဟဲး? စဴမၤရူၤ အၤ တှဲၤသိူတှဲၤသူၤ ဟၴ ကှၲုး နူး ဖၳနၲုၤ တိၤ ဟဲး?
\v 9 “သီး နဴးဇှီတှးသၴူး ပှၳ န ဘှၲု အၤခဲးနၲုၤ, တၤကျွိးဘီ တဲး အၤကှူးကၳး တဲးမှၴ”\f + \fr 9:9 \ft ဒၲၤညး ၂၅:၄\f* ခၳးမဴစဲ အၤ တှဲၤသိူတှဲၤသူၤ ဟၴ ဖၳနၲုၤ။ စဴမၤရူၤ ဟၴ ဖၳယၴးနၲုၤမၤ သီး တၤနှၴၤ န အၤ ဟၴ ပှၴ ပြဲတံ ပှၳအၤညၴး ပြဲ ဟဲး?
\v 10 အၤ ဟၴ ပှၴ ပှဲၤညၴး မှတိၤ ဟဲး? ယၴးမၤ အၤ ဟၴ မှလၤကိး ပှၴ စဴ ဟဴ ပှဲၤညၴး ဟဴ။ ကၤယး ဒၲ အၤ ဟူး ထ ပှၴ အၳး လှူ န ကၤယး ဒၲ အၤ ဟူး ကဲ ပှၴ အၳး ဘှၲု တၤဟၴၤနၲုၤမၤ, အၤ မူဆံး နူး ဟဴ ဒၲ အၤ ကှံ နှီဘဲၤ လၤဟူး အၤခိအၤဘဲၤ တၤဟၴၤ ဒၲ အၤ လှၴအၴၤလှၴအိး အၤညၴး ဟဴ။
\v 11 ဖၳနၲုၤဟဴ, ပှဲၤ ဟၴဆိၤဒၲၤညး ပှၴ သီး န စဴမၤရူၤ အၤလှးအၤငှိ ဒၲ အၤသူန ကၤယး ဒၲ အၤ ပြၲုတှး တှဲၤကျွီးတှဲၤလွီ တၤဟၴၤနၲုၤ ဟဴ။ ပှဲၤ တိး မူဆံး ကဲအၴၤ နှီဒၴူ ခၴူး သီး တှဲၤမှၴၤစွှိ ဒၲ သီး အိၤ နၲုၤမၤ အၤ ကဴၤနူး တိၤ ဟဲး?
\v 12 ကၤယး ဒၲ အၤရှၲုၤ တၤဟၴၤ ဟူး ဟၴဆိၤဒၲၤညး ပှၴ သီး ရဴ သီး ကီၤ မှၴၤစွှိမှၴၤကိး အဲၤသီး ဟၴနၲုၤ, ပှဲၤ ရဴ သီး တိးကဴၤ မှၴၤစွှိမှၴၤကိး နူၤစဴ ပှဲၤ မှတိၤ ဟဲး? ပှဲၤ ကွီး သီး တှဲၤမှၴၤစွှိ မၤ အၤ ကဴၤ ပြဲ တၤဒၲၤရဴ ပှဲၤ ကွီးနဴ နှ သီး တၲၤစၲၤ꤮ တိၤ။ သူဖၳ ပှဲၤ ကှံ မှၴၤ ဒီဒဴဒီဒူး တဲး ခြီ အၤ တှဲၤသဲကြှံးမီၤလၤ တှဲၤမှၴၤနၲုၤ, ပှဲၤ အယစံ ခူသဲပျဴၤထၳး စဴ တှဲၤပွှိး꤮ တၲၤစၲၤ စဴ။
\v 13 သီး သဲညၴး တှးတှၴၤ ဒံၤ ဟဴ န ကၤယး ဒၲ အၤ မှၴၤ တှဲၤဖၴူတှဲၤမှၴၤ ဒၲ တှဲၤလၳးတူး ဟိးကၳး တၤဟၴၤနၲုၤ, အၤ အၴၤ လၤဟူး ပြဲ ဆဲၤအၴၤဆဲၤအိး ဒၲ အၤ အိၤ ဒၲ တှဲၤလၳးတူး ဟိးကၳး နၲုၤတၤဟၴၤ ပြဲ။ ကၤယး ဒၲ အၤလၳးအၤတူးထူၤ ပှၴ အၳး ယၴးတၤဟၴၤနၲုၤ, အဲၤသီး အၴၤ နှီဒၴူ ခၴူး လၤဟူး ပြဲ တှဲၤဇၴူၤ ဒၲ အၳး ဟူး လၳးထူၤ ယၴးနၲုၤ တၤဟၴၤ ပြဲ မၤ သီး သဲညၴး တိၤ ဟဲး?
\v 14 ဖၳနၲုၤဟဴ ကၤယး ဒၲ အၤ ဒၲၤညး တှဲၤသဲကြှံးမီၤလၤ တၤဟၴၤနၲုၤ, ဒၲ အၤ မှၴၤ တှဲၤမှၴၤယၴး အၤခၳၤအၤခၴူး, အၳး တိး ဘှၲုၤအၴၤ အဲၤသီး, ဘူၤစဲၤ ဟၴကူး ဖၳနၲုၤ။
\p
\v 15 အၤ ကဴၤ ဒၲ ဗး တိးကွီး စဴ သီး တှဲၤမှၴၤစွှိ စဴ တၤဒၲၤရဴ ဗး ကွီး သီး တၲၤစၲၤ꤮ တိၤ။ ထၲုးတိၤ ဗး သဲဇှံ နဴးမှၴၤစွှိ သီး န ဗးနှၴ ရဴ ဗး ရး ပှၴ သီး လီၤယၴးနၲုၤ မှတိၤတိၤ။ ဗး သဲဇှံ မှၴၤဒီဒူး တှဲၤသဲကြှံးမီၤလၤ တၤကီၤ꤮ တိၤ။ ဖံၤ꤮ န ဗး မှၴၤဖၳနၲုၤရဴ, ဗး သၴူးကူး နၲုၤ꤮ မၤ အၤ မှိၤကျဴး ပး စဴ။
\v 16 ဗး လှၴဖၴူထူၤလၲး နှီဒၴူ ဗးနှၴ န ဗး ဒၲၤညးဟၴဆိၤ ပှၴ အၳး တှဲၤသဲကြှံးမီၤလၤ ယၴးနၲုၤ အၤခးလှၴ အိၤ နှ တၲၤဖိၤ꤮ တိၤ, မှၴၤတၴးဟၴရဴ ဘူၤစဲၤ မၴၤကူး နူး န ဗး ဘဲၤ ဒၲၤညးဟၴဆိၤ ပှၴ အၳး တှဲၤသဲကြှံးမီၤလၤ။ ဗး ကီၤ ဒၲၤညးဟၴဆိၤ ပှၴ အၳး တှဲၤသဲကြှံးမီၤလၤ ယၴး တိၤ ဟၴနၲုၤ, အၤ ကှံစှၴူးကှံစှံၤ နူၤစဴ ဗး ဘ꤮ တၴး ပှး။
\v 17 တှဲၤမှၴၤ ယၴးနၲုၤ ဗး ကီၤ နွိဖၴူနွိမှၴၤ နှီဒၴူဒံၤ ပြဲ ကီၤဟၴရဴ, ဗး ဖၴူ အၤခွိအၤကဲၤ မၤ အၤ ကဴၤ ပြဲ။ မၤနရဴ ဗး နွိဖၴူနွိမှၴၤ နှီဒၴူဒံၤ မှတိၤ။ စဴမၤရူၤ နွိထူၤ ဗး ရဴ အၤ ဒၴူတှးကူး တှဲၤမှၴၤယၴး ဒၲ ဗး ကၤဒးကၳး အၤခၳၤအၤခၴူး, ဗး ဘဲၤ မှၴၤ ဖၳ အၤ ဒၴူတှး ဗး, အၤ နဴးမှၴၤ ဗး နၲုၤပြဲ။
\v 18 ကီၤဟၴဖၳနၲုၤရဴ, ဗး ကှံရှၴ နှီဘဲၤ ကှၲုး အၤခွိအၤကဲၤ အီးတၴး ပှး? အၤခွိအၤကဲၤ ဒၲ ဗး နှီဘဲၤ နၲုၤမၤ မှဟဴ ဗး ဒၲၤညး ပှၴ အၳး တှဲၤသဲကြှံးမီၤလၤ ယၴးနၲုၤ ဟဴ, အၤ ကဴၤ စဴ ဒၲ ဗး တိး ကွီး ကှၲုးအၳး တှဲၤမှၴၤစွှိ တၤဒၲၤရဴ ဗး ဖၴူ ကှၲုးအၳး အၤခွိအၤကဲၤ တိၤ ယၴးနၲုၤ ဟဴ။
\p
\v 19 ဗး မၤ ပြှဲၤပၤလးဖၳ တၲၤပြှဲၤ ရဴ အၳး မှၴၤစွှိမှၴၤကိး နဴ ဗး တိၤ အၤခၳၤအၤခၴူး, ဗး လိၤ နှီဒး အဲၤသီးငှိ တိၤ။ မၤနရဴ သူဖၳ အၳး ကှံ ဇှံကှၤညှကှၤ အဲ ဘူၤစဲၤ ယၴၤဆၳူ အၤညၴးနၲုၤ, ဗး သဲဇှံ ထွှိး ပှၴ စဴ ကၤယး ပွှိး꤮ တၲၤပြှဲၤ အၤစှံ စဴ။
\v 20 သူဖၳ ယၳဒၤဖၳ တၤဟၴၤ ကှံ ဇှံကှၤညှကှၤ ကှၲုး ဘူၤစဲၤ ယၴၤဆၳူခြီ အၤညၴးနၲုၤ, ဘီ ဗး အိၤ ကှၲုး ဒၲ အဲၤသီးကျဲး အၤခဲး, ဗး မှၴၤ သူကှၲုး ဖၳ ယၳဒၤဖၳ တၤဟၴၤ မှၴၤ နၲုၤ။ ဗး အိၤ ဒၲ ခၳးမဴစဲ အၤ တှဲၤသိူတှဲၤသူၤ အၤလှဲး မှတိၤ တၤဒၲၤရဴ သူဖၳ အဲၤသီး ကှံ ဇှံအၴၤညှအၴၤ ကှၤ ကှၲုး ဘူၤစဲၤ ယၴၤဆၳူ အၤညၴးနၲုၤ, ဗး ဘဲၤ လှံၤကြွိး မှၴၤကှၲုး တှဲၤသိူတှဲၤသူၤ ဖၳ အဲၤသီး မှၴၤ နၲုၤ ပြဲ။
\v 21 သူဖၳ ကၤယး ဒၲ အၤ သဲညၴး ကှၲုးအၳး ခၳးမဴစဲ အၤ တှဲၤသိူတှဲၤသူၤ တိၤ တၤဟၴၤ ကှံ ဇှံကှၤညှကှၤ ကှၲုးအၳး ဘူၤစဲၤ ယၴၤဆၳူခြီ အၤညၴးနၲုၤ, ဘီ ဗး အိၤ ကှၲုး ဒၲ အဲၤသီးကျဲး အၤခဲး, ဗး မှၴၤဖၳ ပှဲၤ ယၳဒၤဖၳ အၤလှၴကျိး မှၴၤနၲုၤ တိၤ, ဗး မှၴၤ သူကှၲုး ဖၳ အဲၤသီး မှၴၤနၲုၤ ပြဲ။ မၤနရဴ ဗး ကြွိးလှံၤ မှၴၤ ကှၲုး စဴမၤရူၤ အၤ တှဲၤသိူတှဲၤသူၤ တိၤ, ဗး ဟၴ ဖၳနၲုၤ မှတိၤ။ ကီၤ ဟၴတှးတှးမၤ ဗး မၤ ကၤယး တၲၤပြှဲၤ ဒၲ အၤ လှံၤကြွိး မှၴၤ နူၤစဴ ခြီ အၤ တှဲၤသိူတှဲၤသူၤ တၲၤပြှဲၤ စဴ။
\v 22 သူဖၳ ကၤယး ဒၲ အၳး မှၴၤစှၴူး အဲၤသီး, ပၴအၴၤပၴအိး အဲၤသီး တၤဟၴၤ ကှံ ဇှံကှၤညှကှၤ ကှၲုး ဘူၤစဲၤ ယၴၤဆၳူ အၤညၴးနၲုၤ, ဘီ ဗး အိၤတှၲကှၲုး ဒၲ အဲၤသီးကျဲး အၤခဲး, ဗး အိၤထွှိးပြှဲၤ သူကှၲုး ဖၳ အဲၤသီး နၲုၤ။ သူဖၳ ကၤယး တၤဟၴၤဟၴၤ ကှံ နှီဘဲၤ ကှၲုး တှဲၤမှၴၤဆီးပျဲကှၤ အၤညၴးနၲုၤ, ဗး မူပှၳး အိၤထွှိးပြှဲၤ တှးတိးတှးဘဲၤ ကှၲုး ပွှိး꤮ တၲၤစၲၤ ဖၳ အဲၤသီး ပွှိး꤮ တၲၤပြှဲၤ အိၤထွှိးပြှဲၤ နၲုၤ စဴ။
\v 23 ဗး မှၴၤ တှဲၤအီးတၴးတၴး꤮ ဘဲၤဘဲၤ နၲုၤ, ဗး မှၴၤ ဒၲ တှဲၤသဲကြှံးမီၤလၤ အၤညၴး ပြဲ။ သူဖၳ ဗး ကှံ နှီဘဲၤ ကှၲုး တှဲၤသဲကြှံးမီၤလၤ အၤ တှဲၤဆဴးရီၤ တၤဟၴၤနၲုၤ, ဗး မှၴၤ ဟဴ ဖၳနၲုၤ။
\p
\v 24 အၳး ကျူၤ ဒီစဲး လၳး နၲုၤမၤ, အၳး ကျူၤပျၳၤကျူၤဖဲၤ စဴ တၤဒၲၤရဴ အၤ ကျူၤ ပၴ လှဴး အၳး နၲုၤမၤ အၤ အိၤ ပြဲ တၲၤပြှဲၤ ပြဲ, ရဴ အၳး ဒၴူ တှဲၤကျူၤ နှီခွိကဲၤ တံ အဲၤ တၲၤပြှဲၤ ပြဲ နၲုၤမၤ သီး သဲညၴးဒံၤ ဟဴ! ဆၴူ꤮ နိၤပှး, သူဖၳ သီး ကှံ နှီဘဲၤ ကှၲုးအၳး တှဲၤဆဴးရီၤ ဒၲ စဴမၤရူၤ အၤ အိၤ နၲုၤ ရဴ သီး တိး အယစံအယရၴၤ, စၴူပြၴူးစၴူရှဴ ကြွိးကှၲုး လၤဟူး စဴမၤရူၤ အၤခၴူး သူန ကၤယး ကျူၤဒီစဲး ဒၲ အၤ သဲဇှံ ကျူၤ ပၴ အၳး ရဴ အၤ သဲဇှံ နှီဘဲၤ တှဲၤကျူၤ နှီခွိကဲၤ ယၴးနၲုၤ တၤဟၴၤ စၴူပြၴူးစၴူရှဴ ကျူၤ နၲုၤ။
\v 25 လှဴး꤮ ကၤယး ဒၲ အၤ ကျူၤဒီစဲး တၤဟၴၤနၲုၤ, အၤ ဘဲၤ ခဴးနှီဒၴူ အၤသဲပျဴၤ, အၤ ဘဲၤ အီၤသိူလှူၤ နှီဒၴူ လၤဟူး အၤသဲပျဴၤ အၤ တှဲၤသဲဇှံသဲလှဴး တၤဟၴၤ။ သူဖၳ အၤ ကှံ နှီဘဲၤ အၳး ကှံ မှၴၤလီးမှၴၤတၤခဲး အဲၤသီး န ခၳၤကျွှိး ဒၲ အၤနိအၤကး, အၤပၴူအၤကူးစှူ ယၴးတၤဟၴၤ အၤညၴးနၲုၤ ပြဲ ရဴ, အၤ ခဴး နှီဒၴူ လၤဟူး အၤနှၴ ဖၳနၲုၤ။ မၤနရဴ ပှဲၤ ဒၲ အၤ ဇှံအၴၤ ယၴၤဆၳူခြီ တၤဟၴၤနၲုၤ, ပှဲၤ ကှံ နှီဘဲၤ အၳး ကှံ မှၴၤလီးမှၴၤတၤခဲး ပှဲၤ န ခၳၤကျွှိး ဒၲ အၤနိအၤကးစှူ တိၤ တၤဟၴၤ ပှး။
\v 26 ဖၳနၲုၤရဴ, သူဖၳ ဗး ကှံ နှီဘဲၤ ကှၲုး တှဲၤယၴး အၤညၴးနၲုၤ, ဗး သူစဴဟဴ န ကၤယး ကျူၤဒီစဲး တှဲၤ တၲၤပြှဲၤ ဒၲ အၤ ကျူၤ တိးဒဲး ဟူး စဴရၤနဲ စဴ ဒၲ မဘိး အၤ အိၤ နၲုၤ တၲၤပြှဲၤ စဴ။ ဗး သူစဴဟဴ န ပြှဲၤပျၳတှဲၤ ဒၲ အၤ ပျၳသံပျၳဘဲၤ ဒံၤညၴး အၳး တၲၤပြှဲၤနၲုၤ မှတိၤ။
\v 27 ဖၳနၲုၤရဴ ဗး ခဴး, ဗး ခူ နှီဒၴူ ဗး သဲပျဴၤ အၤ တှဲၤသဲဇှံသဲလှဴး တၤဟၴၤ ရဴ ဗး အီၤသိူစှၴူး အီၤသိူစှံၤ လှူၤ နှီဒၴူ ဗးနှၴ။ ဗး ယိး ဟၴဆိၤဒၲၤညး ပှၴ ထၲုးဟဴ အၳး အၤခၳၤအၤခၴူး, ဗး သဲဇှံ ထွှိး ကၤယး ဒၲ အၤ လၤစှၳကူး အၳး ခးလှၴ တိၤ, ဗး သဲဇှံ ထွှိး ဖၳ ဗး တိးကဴၤ ထွှိး နၲုၤ။
\c 10
\s1 တှဲၤဒၴူရှဴၤဒၴူရှၴူး တှဲၤစဴဘဲး ပြှဲၤဇှိၤ တၤဟၴၤ အၤရီၤအၤကူး
\p
\v 1 ဗး ခိးဘဴသိူ သီး꤮! ဗး သဲဇှံ နဴးသဲညၴး ကှၲုး သီး န ပှဲၤဖၴူးပှဲၤဖှၲုး ဒၲ ခၳးမဴစဲ သၳးကှၤ လၳး ဒၲ နၲုၤခဲး တၤဟၴၤ အၤရီၤအၤကူး။ အဴလှၲု ဒၲ အၤ ဒၴူလှၲုး န စဴမၤရူၤ ဟူးလှူၤ အိၤတှၲကှၲုး န အဲၤသီး ယၴးတၲၤဘၤ နၲုၤ, အၤ ဇှိၤအှၲုၤကှၤ ပှၴ ဒၲ အဲၤသီးခၳၤ။ ထၲုးရဴ အဲၤသီး ကှၤစၲု တၤလွိဘဲ ရူရူဒဲၤဒဲၤ လှဴးပျီး န ထၴူးဒၳၤတၤဗှၤ ဒၲ အၳး အဲ န ထၴူးလီၤဒၳၤ ယၴးနၲုၤ တၲၤဘိး စဴ။
\v 2 လှဴး꤮ အဲၤသီး ယၴးတၤဟၴၤနၲုၤ အၤ သူဟဴ န အဲၤသီး ပျွိး လၤဟူး လှဴးပျီး ဟဴ ထၴူး ဒၲ အဴလှၲု ယၴးတၲၤဘၤ အၤကၳး န ဒၲ ထၴူးဒၳၤတၤဗှၤ ယၴး အၤကၳးနၲုၤ ဟဴ, ရဴ အဲၤသီး ထွှိး ကှၤလှဴး ဟဴ ခၳးမဴစဲ အၤ ခိးပၤစှဲ ဒၲ အၤ ကြွိး လၳးခၴူး တၤဟၴၤ ဟဴ။
\v 3 အဲၤသီး အၴၤရှိ လှဴးပျီး လၳး ခဴမၳး ဒၲ စဴမၤရူၤ ဒၴူတှး အဲၤသီး ယၴးနၲုၤ ပွှိး꤮ တၲၤပြှဲၤ ဟဴ။
\v 4 ထၲုးရဴ အဲၤသီး အိးရှိ လှဴးပျီး လၳး ထၴူး ဒၲ စဴမၤရူၤ ဒၴူ အဲၤသီး ယၴးနၲုၤ ဟဴ။ ထၴူး ဒၲ အဲၤသီး အိး ယၴးနၲုၤမၤ အၤ အိၤ ဒၲ လှဴကၳး ထၴၤ။ လှဴ ယၴးနၲုၤမၤ မှဟဴ ယၴၤဆၳူခြီ ဟဴ။ အဲၤသီး စၲု ဘီတၴး꤮ တၲၤဖိၤ ဘဲၤဘဲၤ နၲုၤ, ယၴၤဆၳူ စၲု တှၲကှၲုး န အဲၤသီး။
\v 5 စဴမၤရူၤ မှၴၤစွှိမှၴၤကိး ပှၴ စဴ အဲၤသီး ဘနၲုၤ စဴ တၤဒၲၤရဴ ဒၲ အဲၤသီးကျဲး တၤဟၴၤဟၴၤနၲုၤ အၤ မှၴၤ တိး စဴမၤရူၤ အၤသဲပျဴၤ တိၤ နၲုၤ အၤ အိၤ အဲနူၤစဴ။ ဖၳနၲုၤရဴ အဲၤသီး သၴူးကူး လှဴး ဒၲ ကှၴဆဲးထၴူးကူၤ လှဴတၤမခၳၤ။
\p
\v 6 ပှဲၤဖၴူးပှဲၤဖှၲုး ယၴးတၤဟၴၤ လှံၤကြွိးမှၴၤ အၤ တှဲၤသဲဇှံ မၳးမှူရီၤစှူ တၤဟၴၤ အၤခၳၤအၤခၴူး အၤ ထွှိးထူၤ ဟဴ ဖၳနၲုၤ ဟဴ။ သူဖၳ ပှဲၤ ကှံ မူဘံး ကြွိးမှၴၤကှၲုး တဲး ဖၳ အဲၤသီး မှၴၤနၲုၤ တဲးမှၴ နၲုၤ, အၤ ထွှိးထူၤ ဟဴ တှဲၤအီၤသိူ တၲၤစၲၤ ဒၲ ပှဲၤညၴး ဟဴ။
\v 7 ပှဲၤ ဘဲၤ စဴဘဲးနှီကှၲုး ပြှဲၤဇှိၤ ဖၳ အဲၤသီး နၲုၤ တိၤ။ မှၴၤတၴးဟၴရဴ လီၤစးဆဲးကၳး ဟၴ န, “အဲၤသီး အိၤနူး တၤကြၲုးတၤကြှဲ အၴၤမှံၤအိးမှံၤ လၤဟူး ရဴ အီၤလၴးပြှၴအီၤလၴးမှူၤ နှီဒၴူ လှဴး လၤဟူး။”\f + \fr 10:7 \ft ထၴၤကှၤ ၃၂:၆\f*
\v 8 ပှဲၤ ဘဲၤ စၲုသံ နှီကှၲုး ပြှဲၤမဴၤပြှဲၤခၳး ဖၳ ဒၲ အဲၤသီး အၤကျဲး တၤဟၴၤဟၴၤ စၲု သံ နၲုၤ တိၤ။ ဒၲ အဲၤသီး စၲုသံ ပြှဲၤမဴၤပြှဲၤခၳး အၤခၳၤအၤခၴူး, တၲၤညၴး အၤကၳး ပြဲ နၲုၤ, အဲၤသီး သၴူးကူး ကၤယး နၴူးသဴ န သၲုးရီ စဴ။\f + \fr 10:8 \ft ထၴၤကှၤ ၃၂:၆\f*
\v 9 ဘူၤစဲၤ တၲၤကှၲုၤ꤮ ရဴ မၤ အၤစဴ န အၤ တှဲၤအဴလှူၤ ဟဲး, မၤ အၤစဴ တိၤ ဟဲး ဖၳနၲုၤမၤ ပှဲၤ ဘဲၤ ဟၴမူမှၴၤမူ နှီ ဘူၤစဲၤ ဖၳ အဲၤသီး တၤဟၴၤ ဟၴမူမှၴၤမူ နၲုၤ တိၤ။ ပှဲၤဖၴူးပှဲၤဖှၲုး တၤဟၴၤနၲုၤ အၤ မှၴၤမူ လၤဟူး ဖၳနၲုၤ အၤခၳၤအၤခၴူး, ရှၳ တၤဟၴၤ အီၤဖၲုး သၴူးကူး အဲလး အဲၤသီး။\f + \fr 10:9 \ft လၴးမှီၤကျဲး ၂၁:၃-၆\f*
\v 10 ပှဲၤ ဘဲၤ တၤမွှိးတၤလဲးနှီ ဖၳ အဲၤသီး တၤဟၴၤဟၴၤ တၤမွှိးတၤလဲး နၲုၤ တိၤ။ ပှဲၤဖၴူးပှဲၤဖှၲုး ဒၲ နၲုၤခဲး တၤဟၴၤ တၤမွှိးတၤလဲး လၤဟူး အၤခၳၤအၤခၴူး, မှဴခၳၤ တၤနၴဖၳ မှၴၤသၴူးကူး အဲၤသီး။
\p
\v 11 တှဲၤယၴးတၤဟၴၤ စၲု ထွှိးထူၤ တှၲု လှဴးပျီး ဖၳနၲုၤ မှၴၤတၴးဟၴရဴ သူဖၳ ကၤယး ဒၲ အၤရှၲုၤ တၤဟၴၤ ကှံ ကြွိး မူဘံး မှၴၤကှၲုး တဲး ဖၳနၲုၤ တဲးမှၴ နၲုၤ, အၤ ဒၴူလှၲုး ပှၴ အၳး ပြဲ။ သူဖၳ အၳး ကှံ ဒၴူရှဴၤဒၴူရှၴူး အိၤနှၴၤ ပှၴ ပှဲၤ ဒၲ အၤ အိၤထွှိးပြှဲၤ ဒၲ ခၴူးလၲ အၳး ယၴးတၲၤထံး တၤဟၴၤ အၤညၴးနၲုၤရဴ, အၳး ရးမရးဒူး အိၤကူး ပှၴ ဒၲ လီၤစးဆဲးကၳး ယၴးပြဲ။
\v 12 ဖၳနၲုၤရဴ နှဲၤ ကီၤ တၤနှၴၤ နှီဒၴူ နှဲၤနှၴ န ဗး တှဲၤဇှံတှဲၤညှ ဆဴး နူၤစဴ ဟဴ ကီၤဟၴရဴ, အိၤရှဴၤအိၤရှၴူး နှီဒၴူ နှဲၤနှၴ နီ꤮, ပှးမၤ နှဲၤ မှၴၤသံ ကှၲုး ဟၴၤ။
\v 13 လှဴး တှဲၤအီၤလိၤအီၤလူ ဒၲ နှဲၤ မူထၴူၤ ဟူးဘဲၤနဴ တၤဟၴၤ နၲုၤမၤ အၤ သူ ပြဲ န ပြှဲၤလှၳၤ ဟၴၤခၳၤဖၳ ဒၲ အၤရှၲုၤ တၤဟၴၤ မူထၴူၤ ဟူးဘဲၤနဴ နၲုၤတၤဟၴၤ ပြဲ။ မၤနရဴ စဴမၤရူၤ နၲုၤ အၤစဴ န အၤငှိ, မှၴၤတၴးဟၴရဴ တှဲၤအီၤလိၤအီၤလူ ဒၲ အၤဆိူၤအၤဆဴး ဒၲ နှဲၤ ခူဘဲ တိၤ တၤဟၴၤနၲုၤ, အၤ နဴးခူ နှဲၤ တိၤ။ ဘီ တှဲၤမှၴၤမူ ဟူးဘဲၤ နှဲၤ အၤခဲးနၲုၤ, သူဖၳ နှဲၤ ကှံ ခူသဲပျဴၤထၳးဘဲ အဲၤ, ထၲုးတိၤ သူဖၳ နှဲၤ ကှံ ဆီးပျဲဘဲ န တှဲၤအီၤလိၤအီၤလူ ယၴး အၤညၴးနၲုၤ, စဴမၤရူၤ ကှံ ဘမိး ပှၴ နှဲၤ ကျူ ပှး။
\p
\v 14 ဗး ခိးဘဴသိူမှိၤ သီး, စဴဘဲး တဲး လၤဟူး ပြှဲၤဇှိၤ တၤကီၤ꤮ တဲးမှၴ နီ꤮။
\v 15 သီး မၤ ကၤယး ဒၲ အၤစှူအၤဒဲၤ တၤဟၴၤ။ ဖၳနၲုၤရဴ ဗး ဟၴ ပှၴ သီး ခိးညှယၴး နၲုၤမၤ အၤသံ ဟဲး မၤ အၤတိး ဟဲး နၲုၤ တၤနှၴၤ တှးတှၴၤ နှီဒံၤ လၤဟူး နီ꤮။
\v 16 ဘီ ပှဲၤ အၴၤအိး ရှိလၳး ဘူၤစဲၤ တှဲၤအၴၤအိး စးဆဲး မှဴဟၴ အၤခဲး ရဴ ပှဲၤ ကွီးထူၤ စဴမၤရူၤ န အၤ ကှံ ဆဴးရီၤဆဴးဘၳး စၤပီူထၴူးဘၴး ယၴး အၤခဲးနၲုၤ, အၤ ဒၴူလှၲုး ဟဴ န ဒၲ ခြီ အၤသွီၤ အၤခၳၤအၤခၴူး, ပှဲၤ ထွှိးထူၤ တၲၤစၲၤစၲၤ꤮ ဟၳၤ လၳး န အဲၤ ဟဴ မှတိၤ ဟဲး? ဖၳနၲုၤဟဴ ဘီ ပှဲၤ အီၤဘီၤဖဲ ခဴမၳး ရဴ ပှဲၤ အၴၤ အဲၤ အၤခဲးနၲုၤ, အၤ ဒၴူလှၲုး ဟဴ န ပှဲၤ ထွှိးထူၤ တၲၤစၲၤစၲၤ꤮ ဟၳၤ လၳး န ခြီ အၤနှၴကျဴ ဟဴ, မှတိၤ ဟဲး?
\v 17 ပှဲၤ အၴၤစံးအိးစံး ရှိ လှဴးပျီး လၳး ခဴမၳး တၲၤကျှဴတၲုး။ ဖၳနၲုၤရဴ ပှဲၤ အိၤရှိအိၤအဲ တၤဒၲၤရဴ ပှဲၤ မၤ နှၴ တၲၤပြှဲၤပြှဲၤ꤮ ဟၳၤ လၳး ပြဲ။
\p
\v 18 တၤနှၴၤမူမဴး လၤဟူး ယၳဒၤဖၳ ဒၲ အၤ အၴၤ လၤဟူး တှဲၤဇၴူၤ ဒၲ အၳး လၳးတူးထူၤ န စဴမၤရူၤ တၤဟၴၤနၲုၤ။ ဒၲ အဲၤသီး အၴၤ တှဲၤလၳးတူးထူၤ ယၴးတၤဟၴၤ အၤခၳၤအၤခၴူး, အဲၤသီး စဴဘဲးထူၤ လှဴးပျီး ဟဴ စဴမၤရူၤ ယၴးနၲုၤ ဟဴ။
\v 19 မၤ ဗး သဲဇှံ ဟၴ န ပြှဲၤဇှိၤ ဒၲ ကၤယး စဴဘဲး နှီဒၴူ အဲၤ ယၴးနၲုၤမၤ အၤ အိၤ န အၤ တၤရၴူးဆိူၤဆဴး ဖၳနၲုၤ ဟဲး? တိၤရဴမၤ ဗး သဲဇှံ ဟၴ န တှဲၤအၴၤတှဲၤအိး ဒၲ အၳး လၳးထူၤ န ပြှဲၤဇှိၤ ယၴးနၲုၤမၤ အၤ လိၤဒၳၤ ကျဴး, ဗး သဲဇှံ ဟၴ ဖၳနၲုၤ ဟဲး?
\v 20 ဗး သဲဇှံ ဟၴ ဖၳနၲုၤ မှ တၤကီၤ꤮ တိၤ။ ဗး သဲဇှံ ဟၴ န တှဲၤ ဒၲ အၳး လၳးထူၤ န ပြှဲၤဇှိၤ တၤဟၴၤ နၲုၤမၤ အၤ လၳးထူၤ လၤဟူး ပြဲ ခီးနၴခီးနဴး ပြဲ, အၤ လၳးထူၤ လၤဟူး စဴမၤရူၤ မှတိၤ။ ဖၳနၲုၤရဴ ဗး သဲဇှံ နဴး ဘဴသိူဘဴလး သီး န ခီးနၴခီးနဴး တိၤ။\f + \fr 10:20 \ft ဒၲၤညး ၃၂:၁၇\f*
\v 21 ဘူၤစဲၤ တှဲၤအၴၤအိးစးဆဲး မှဴဟၴ ရဴ သီး စၲု နှၲုးအၴၤနှၲုးအိး ကှၲုးအၳး အၳး, ကၤယး ဒၲ အၤ စဴဘဲး ပြှဲၤဇှိၤ တၤဟၴၤ ဘှၲုၤ နှီဒၴူ အၤဆဲၤအၴၤဆဲၤအိး န ခီးနၴခီးနဴး တၤဟၴၤနၲုၤ ရဴ သီး စၲုနှၲုး အၴၤတှၲအိးတှၲကှၲုးအၳး အၳး, သီး စၲု မှၴၤဖၳနၲုၤ မၤ, အၤနှီ တိၤ။ မှၴၤတၴးဟၴရဴ, နှဲၤ ကီၤ စၲု နှၲုးအၴၤနှၲုးအိး တှၲကှၲုး ဖၳနၲုၤ ဟၴနၲုၤမၤ အၤသူန နှဲၤ ဘဴသိူ ဟဴ န ခီးနၴခီးနဴး ဟဴ။
\v 22 ပှဲၤ သဲဇှံ နဴး သဲပျဴၤဒၳၤ စဴမၤရူၤ န ပှဲၤနှၴ ဟဲး? မၤ ပှဲၤ ဟဲးဆိူၤရၴၤဆဴးကျဴး နူး န စဴမၤရူၤ ဟဲး?
\p
\v 23 ဒၲ သီးကျဲး တၤဟၴၤဟၴၤနၲုၤ အၤ ဟၴ လၤဟူး န, “ပှဲၤ မှၴၤ အီးတၴးတၴး꤮ မၤ အၤနှီ ပြဲ,” ဖၳနၲုၤ။ အၤ ဟၴ ဖၳနၲုၤမၤ အၤမှဗှး တၤဒၲၤရဴ အီးတၴးတၴး မၤ အၤ ထွှိးဘွီထွှိးတၤရၴူး လှဴး မှတိၤ။ “ပှဲၤ မှၴၤ အီးတၴးတၴး မၤ အၤနှီ ပြဲ,” တၤဒၲၤရဴ အီးတၴးတၴး꤮ ဘဲၤဘဲၤ နၲုၤ, အၤ ဒၴူဆိူၤဒၴူဆဴးထူၤ စှူ အၳး တှဲၤဇှံတှဲၤညှ တိၤ။
\v 24 တှဲၤ ဒၲ အၤ နှီဘွီနှီတၤရၴူး ပြဲတံ သီး တၲၤပြှဲၤ အၤညၴး နှီဒံၤ နၲုၤ, သီး တိး မူပှၳး မှၴၤနှီ တၲၤပြှဲၤ꤮ တိၤ။ မှတၲၤခိနၲုၤ, သီး တိး မူပှၳး မှၴၤပှၴ ကှၲုး တှဲၤ ဒၲ အၤ နှီဘွီနှီတၤရၴူး ဒၲ အၳးရှၲုၤ အၤညၴးနၲုၤ တၤဟၴၤ။
\p
\v 25 ဒၲ ကျဲကၳး နၲုၤ, အၳး အီၤဆဲး အၴၤ တှဲၤဇၴူၤ အီးတၴးတၴး꤮ ဘဲၤဘဲၤ, သီး အၴၤနှီ လှဴးပျီး ပြဲ။ သူဖၳ သီး ကှံ သဲပျဴၤမှိၤ အၤညၴးနၲုၤ, တှဲၤဇၴူၤ ယၴးမၤ အၳး ဘှၲုၤ ထၲုးဟဴ န ပြှဲၤဇှိၤ ဟဲး, မၤ တိၤ ဟဲး ဆၳၤဒူး တဲး အၳး တဲးမှၴ။
\v 26 ဗး ဟၴ ဖၳယၴး မှၴၤတၴးဟၴရဴ, “ဟၴၤခၳၤ န တှဲၤ ဒၲ အၤ အိၤ ဒၲ ဟၴၤခၳၤ အၤလှိၤယၴး ပွှိး꤮ တၲၤစၲၤ နၲုၤမၤ စဴမၤရူၤ အၤတှဲၤ လှဴး꤮ ပျီး ပြဲ,” လီၤစးဆဲးကၳး ဟၴ ဖၳနၲုၤ။\f + \fr 10:26 \ft ထၳၤသဲထူၤ ၂၄:၁\f*
\p
\v 27 ခြီဖၳ မှတိၤ တၲၤပြှဲၤ ကီၤ အဲ အၴၤ နှဲၤ ဒီး ရဴ နှဲၤ ကီၤ ဒူၤ ဟဴ နှဲၤ သဲပျဴၤ န နှဲၤ ကှံ စၲု အၴၤ ဟၴနၲုၤ, အၳး တၤရီၤတၤရူး ဒူၤတှးဆံၤ ပှၴ နှဲၤ အီးတၴးတၴး꤮ ဘဲၤဘဲၤ နၲုၤ, တၤရှၳ အၴၤ အဲၤ။ သူဖၳ နှဲၤ သဲပျဴၤမှိၤ အၤညၴးနၲုၤ, တှဲၤဇၴူၤ ယၴးနၲုၤမၤ အၳး ဘှၲုၤ ထၲုးဟဴ န ပြှဲၤဇှိၤ ဟဲး မၤ အၳး ဘှၲုၤ ထၲုး ဟီတိၤ ဟဲးနၲုၤ, ဆၳၤဒူး ပှး တဲး အၳး မှၴ, တၤရှၳ အၴၤနၲုၤ။
\v 28 မၤနရဴ ကၤယး တၲၤပြှဲၤပြှဲၤ ကီၤ ဟၴ သီး န, “တှဲၤဇၴူၤ ယၴးနၲုၤ အၳး ဘှၲုၤထူၤ ထၲုးဟဴ န ပြှဲၤဇှိၤ ဟဴ မၴၤနၴး,” အၤ ကီၤ ဟၴ သီး ရဴ, သူဖၳ သီး ကှံ မှၴၤစှၴူး တဲး ကၤယး ဒၲ အၤ ဟၴ သီး ယၴးတၲၤပြှဲၤ အၤသဲပျဴၤ တဲးမှၴ နၲုၤ, တၤနှၴၤ ပှၴ ကှၲုး အဲၤညၴး ရဴ အၴၤ တဲးမှၴ။
\v 29 သီး သဲညၴး န သီး အၴၤ တှဲၤဇၴူၤ မၤ အၤနှီ ပြဲ အၤခၳၤအၤခၴူး, သီး သဲပျဴၤမှိၤ ပြဲ။ မၤနရဴ ဗး ဘဲၤဇှဴၤ ပှၴ ကၤယး ဒၲ အၤရှၲုၤ တၤဟၴၤ အၤညၴး။ ဟၴကှၲုရၴ, ဒၲ သီးကျဲး တၲၤပြှဲၤပြှဲၤ ကှံ ဆၳၤဒူး န, “ဗး ကီၤ မှၴၤ အီးတၴးတၴး꤮ မၤ အၤနှီ ပြဲ, မၤမှၴၤတၴးရဴ ဗး ဘဲၤစၲု ကြွိးလှံၤမှၴၤ တှၲု ပှၴ ကှၲုးပး ကၤယး ဒၲ အၤ တၤနှၴၤမှိၤ တိၤ ယၴးတၲၤပြှဲၤ အၤညၴး ဖၳတၴး?” အၤ ကှံ ဟၴ ဖၳနၲုၤ။
\v 30 တိၤမၤန, ဒၲ သီးကျဲး ဒၲ အၤရှၲုၤ တၲၤပြှဲၤပြှဲၤ ကၴၤ ရဴ အၤ ကှံ ဆၳၤဒူးကၴၤ န, “ဆဲၤအၴၤဆဲၤအိး ဒၲ ဗး ကှံ အၴၤ ယၴးနၲုၤ, ဗး ကီၤ ဟၴဘွီဟၴတၤရၴူးထူၤ စဴမၤရူၤ ရဴ ဗး ကီၤ အၴၤ ဟၴနၲုၤ, တှဲၤအၴၤတှဲၤအိး ဖၳနၲုၤ တၲၤကျဴမၤ တှဲၤသံ အိၤ ပြဲ ကၤယး တၤဟၴၤဟၴၤ စၲု ဟၴ တှၲု ဖၳနၲုၤ ရဴ မှၴၤတၴး?”
\p
\v 31 ဖၳနၲုၤရဴ, ဗး ကှံ ဟၴဆံၤပျိး ပှၴ အဲၤသီး န, သီး မှၴၤ အီးတၴးတၴး꤮ ဘဲၤဘဲၤ, သီးအၴၤသီးအိး အီးတၴးတၴး꤮ ဘဲၤဘဲၤ, မှၴၤ ဒၲ အၳး ကှံ ထၳၤသဲထူၤ လၤဟူး စဴမၤရူၤ အၤညၴး နၲုၤ။
\v 32 ဒၲ ယၳဒၤဖၳ တၤဟၴၤ အၤညၴး ဘဲၤဘဲၤ, ယၳဒၤဖၳ မှတိၤ တၤဟၴၤ အၤညၴး ဘဲၤဘဲၤ, စဴမၤရူၤ အၤ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ ဘဲၤဘဲၤ, သီး မှၴၤ တှဲၤ အီးတၴးတၴး꤮ နၲုၤ နဴးထွှိးထူၤ တဲး တှဲၤလၤခံလၤလဴး ဒၲ အဲၤသီး အၤညၴး တဲးမှၴ။
\v 33 မှၴၤကှၲုး လၤဟူး ဖၳ ဗး မှၴၤ နၲုၤ။ သူဖၳ အၳး ကှံ နှီဘဲၤ တှဲၤမှၴၤဆီးပျဲကှၤ အၤညၴးနၲုၤ, ဗး မှၴၤ အီးတၴးတၴး꤮ ဘဲၤဘဲၤ, ဗး အယစံ လှံၤမှၴၤတိး ပှၴ အၳး သဲပျဴၤ အၤ တှဲၤသဲဇှံ တၤဟၴၤ။ ဗး တၤနှၴၤ မှၴၤ ပြဲ တှဲၤ ဒၲ ဗး သဲဇှံ မှၴၤ နၲုၤတၤဟၴၤ န တှဲၤ ဒၲ အၤရူ ဒၲ ဗး တၲၤပြှဲၤ အၤညၴး နှီဒံၤ နၲုၤတၤဟၴၤ မှတိၤ။ ဗး ပှၳး မှၴၤပှၴ တှဲၤ ဒၲ အၤရူ ဒၲ ကၤယး ပွှိး꤮ တၲၤပြှဲၤ အၤညၴး နၲုၤတၤဟၴၤ ပြဲ။
\c 11
\p
\v 1 ဖၳနၲုၤရဴ, မူဘံးကှၲုး လၤဟူး ဗး ဖၳ ဗး မူဘံး ခြီ နၲုၤ။
\s1 ဘီ စဴဘဲး အၤခဲး ရှဴၤနှီ လၤဟူး သီး တှဲၤဒူၤ သဲပျဴၤသၲုၤထၴူး တၤဟၴၤ
\p
\v 2 သီး သဲနှၴထူၤဘဲၤ တှၲု ဗး ပွှိး꤮ ဖှၲု, ထၲုးတိၤ သီး ကြွိးမှၴၤ ဖၳ အၳး အီၤသိူကူး ဗး ရဴ ဗး အီၤသိူ ဒီးတံ ပှၴ သီး နၲုၤတၤဟၴၤ အၤခၳၤအၤခၴူး ဗး ထၳၤသဲ နှီဒၴူ နူၤစဴ သီး။
\p
\v 3 မၤနရဴ ဗး သဲဇှံ နဴး သဲညၴးပျိး ရူ ကှၲုး ပှိ သီး န ခြီ မၤ ပြှဲၤခၳး တၤဟၴၤ အၤခၳၤကျဴ။ ရဴ ဗှဲၤ မၤ အၤ ထွှိး မၴး အၤခၳၤကျဴ, ရဴ စဴမၤရူၤ မၤ အၤ ထွှိး ခြီ အၤခၳၤကျဴ။
\v 4 ဖၳနၲုၤ အၤခၳၤအၤခၴူး, ကီၤ ပြှဲၤခၳး တၲၤပြှဲၤပြှဲၤ သဲဇှံ ကွီးစဴဘဲး ဒၲ တှဲၤစဴဘဲးဟိးကၳး ဘဲၤဘဲၤ မှတိၤရဴ အၤ ကီၤ သဲဇှံ ဟၴဆိၤဒၲၤညး လှၲုး ပှၴ အၳး န ငှိ ဒၲ စဴမၤရူၤ နဴးဟၴလှၲုး လၳး ယၴးတၤဟၴၤ ဒၲ တှဲၤစဴဘဲးဟိးကၳး နၲုၤ ဘဲၤဘဲၤ, အၤ ကီၤ ကဲးကှၲု ဘီနှီ အၤခၳၤကျဴ ဟၴနၲုၤ, အၤ သူ ဟဴ န အၤ ဘၴၤဇှံဘၴၤညှ ခြီ တိၤ နၲုၤ ဟဴ။
\v 5 ပြှဲၤမဴၤ တၤဟၴၤ အၤညၴး ကှၲုးကၴၤ ရဴ, အၤ ကီၤ ကွီးစဴဘဲး ဒၲ တှဲၤစဴဘဲးဟိးကၳး ဘဲၤဘဲၤ မှတိၤရဴ အၤ ကီၤ ဟၴဆိၤဒၲၤညး ပှၴ အၳး န ငှိ ဒၲ စဴမၤရူၤ နဴးဟၴလှၲုး လၳး နၲုၤတၤဟၴၤ ဒၲ တှဲၤစဴဘဲးဟိးကၳး ဘဲၤဘဲၤ, အၤ ကီၤ ကဲးကှၲု ဘီနှီ အၤခၳၤကျဴ တိၤ ဟၴနၲုၤ, အၤ သူ ဟဴ န အၤ ဘၴၤဇှံဘၴၤညှ အၤဗှဲၤ တိၤ ဟဴ။ ထၲုးတိၤ အၤ သူဟဴ န ပြှဲၤမဴၤ ဒၲ အၤ အီၤစီး တၤပျံ အၤခၳၤလှၲုၤ တၲၤပြှဲၤ ရဴ အၤ ထွှိးထူၤ တှဲၤသဲတၤရှဲး နၲုၤ ဟဴ။
\v 6 ပြှဲၤမဴၤ ဒၲ အၤ သဲဇှံ ကဲးကှၲု ဘီ အၤ ခၳၤကျဴ တိၤ တၲၤပြှဲၤပြှဲၤ နၲုၤ, အၤ တိး အီၤစီး တၤပျံကူး အၤခၳၤလှၲုၤ မၤ အၤရူကျဴး။ မၤနရဴ အီၤစီး တၤပျံကူး ရဴ သဲတၤရှဲး ပြဲ အၤ ကီၤဟၴရဴ, ကဲးကှၲု ဘီကူး အၤခၳၤကျဴ မၤ အၤရူကျဴး။
\v 7 မၤနရဴ ပြှဲၤခၳး ကှၲုးကၴၤ ရဴ ဘီ အၤ စဴဘၳၤစဴဘဲး တှၲ န အၳး အၤခဲးနၲုၤ, အၤ တိး ကဲးကှၲု ဘီနှီ အၤခၳၤကျဴ တိၤ။ မှၴၤတၴးဟၴရဴ စဴမၤရူၤ ဘူတှး ပြှဲၤခၳး ယၴးနၲုၤ သူန အၤနှၴ အၤခၳၤအၤခၴူး, ပြှဲၤခၳး မၤ စဴမၤရူၤ အၤ တၤရၴူးဒၳၤတၤရၴူးထၳး, မၤနရဴ ပြှဲၤမဴၤ မၤ ပြှဲၤခၳး အၤ တၤရၴူးဒၳၤတၤရၴူးထၳး။
\v 8 မှၴၤတၴးဟၴရဴ ဘီ စဴမၤရူၤ ဘူတှး ပြှဲၤခၳး အၤခဲးနၲုၤ, အၤ ဖၴူ ပြှဲၤမဴၤ အၤကြှံၤအၤကြှဴး ရဴ အၤ ဘူတှး လၳး မှတိၤ။ မၤနရဴ ဘီ အၤ ဘူတှး ပြှဲၤမဴၤ အၤခဲးနၲုၤ, အၤ ဖၴူ ပြှဲၤခၳး အၤကြှံၤအၤကြှဴး ရဴ အၤ ဘူ လၳး။
\v 9 ဖၳနၲုၤရဴ ဒၲ ပြှဲၤမဴၤ အၤခၳၤအၤခၴူးရဴ စဴမၤရူၤ ဘူတှး ပြှဲၤခၳး မှတိၤ။ မၤနရဴ သူဖၳ ပြှဲၤခၳး ကှံ နှီခိးနှီသိူ အၤညၴးနၲုၤရဴ, အၤ ဘူတှး ပြှဲၤမဴၤ ပြဲ။
\v 10 သူဖၳ တၤနၴမှဴခၳၤဖၳ တၤဟၴၤ ကှံ သဲညၴး န ပြှဲၤမဴၤ တၤဟၴၤ အိၤ လၤဟူး န အၤ တၤရၴူးဆိူၤဆဴး အၤညၴးနၲုၤ, အၤ တိးကဴၤ ကဲးကှၲု ဘီ လၤဟူး အၤခၳၤကျဴ။ အဲၤသီး ကဲးကှၲု ဘီ အၤခၳၤကျဴ ယၴးနၲုၤမၤ အၤ ဒၴူလှၲုး တှဲၤမတှဲၤဒူး တၲၤစၲၤ ဒၲ အၤ ကွီးစဴဘဲး ဘဲၤဘဲၤ, အၤ ဟၴဆိၤဒၲၤညး စဴမၤရူၤ အၤလှးအၤငှိ ဘဲၤဘဲၤ, အၤ အိၤ န အၤ တၤရၴူးဆိူၤဆဴး ဖၳနၲုၤ။
\p
\v 11 ဖၳတၴးတၴး꤮ ဘဲၤဘဲၤ, လှဴး꤮ ကၤယး ဒၲ အၤ ထွှိးထူၤ ဟဴ တှဲၤတၲၤစၲၤ꤮ တၲုး န ဘူၤစဲၤ တၤဟၴၤနၲုၤ, ပြှဲၤခၳး ဘဲၤဘဲၤ, ပြှဲၤမဴၤ ဘဲၤဘဲၤ, အၤ လိၤ နှီ နူး လၳး တၲၤပြှဲၤ န တၲၤပြှဲၤ။
\v 12 ပှဲၤ လိၤ နှီ လၳး တၲၤပြှဲၤ န တၲၤပြှဲၤ နၲုၤမၤ အၤ မှလၤကိး စဴ။ မှၴၤတၴးဟၴရဴ စဴမၤရူၤ ဖၴူ ပြှဲၤခၳး အၤကြှံၤအၤကြှဴး ရဴ အၤ ဘူတှး န ပြှဲၤမဴၤ။ မၤနရဴ ပြှဲၤခၳး နၲုၤ, အၤ အိၤပၤစှဲလှူၤ ကှၲုး ပြဲ ဒၲ ပြှဲၤမဴၤ အၤဟဴကၳး ပွှိး꤮ တၲၤပြှဲၤ ပြဲ။ ပြှဲၤ ဒၲ အၤ နဴးထွှိးထူၤ လှဴး တှဲၤပွှိး꤮ တၲၤစၲၤ ယၴးတၲၤပြှဲၤ နၲုၤမၤ စဴမၤရူၤ ပြဲ။
\v 13 သီး တၤနှၴၤမူမဴး, ပြှဲၤမဴၤ တၲၤပြှဲၤ ဟူး စဴဘဲး ဒၲ တှဲၤစဴဘဲးဟိးကၳး ရဴ အၤ ကီၤ ကဲးကှၲု ဘီနှီ အၤခၳၤကျဴ တိၤ ဟၴနၲုၤ, အၤရူတိၤ နၲုၤမၤ သီး သဲညၴးဒံၤ ဟဴ။
\v 14 အၳး လှၴကျိး ဟၴ န, ပြှဲၤခၳး ဒၲ အၤ ဒူၤထၳး အၤခၳၤလှၲုၤ နၲုၤ, အၤ ထွှိး တှဲၤသဲတၤရှဲး ဒၲ လၳးညၴး,
\v 15 မၤနရဴ ပြှဲၤမဴၤ ဒၲ အၤ ဒူၤထၳး အၤခၳၤလှၲုၤ နၲုၤ, အၤတွှိအၤရူ ဒၲ လၳးညၴး, အၳး ဟၴ ဖၳနၲုၤ ဗးဟၴတိၤ?
\v 16 မၤနရဴ, ဗး ဟၴ ဖၳယၴး ရဴ ဒၲ သီးကျဲး နၲုၤ, ကၤယး ဒၲ အၤသဲပျဴၤ တိး ကှၲုး တိၤ နၲုၤ အၤအိၤ တၤဟၴၤ။ တှဲၤ ဒၲ ဗး သဲဇှံ ဟၴ အဲၤသီး နၲုၤမၤ ဖၳတၴးဟၴရဴ, ပှဲၤ ပြှဲၤဒၲၤညးဖၳ တၤဟၴၤ အီၤသိူခိ ပှၴ အၳး န လှၴကျိးလှၴခူၤ ဒၲ အၤရှၲုၤနၲုၤ အၤအိၤ တၲၤစၲၤ꤮ တိၤ။ ထၲုးတိၤ ပြှဲၤဇှံအၴၤတှဲၤဖၳ ဒၲ အၤ အိၤ ဒၲ ဗှီး ဘီတၴး꤮ တၲၤဗှီး အၤကၳး တၤဟၴၤနၲုၤ ဘဲၤဘဲၤ, ဘီ အဲၤသီး စဴဘဲး အၤခဲး, အၤ မှၴၤသူ ကှၲုး လှဴး ဖၳနၲုၤ ပြဲ။
\s1 ဘီ ကၤရီၤသၳၤဖၳ တၤဟၴၤ အၴၤအိး လၤဟူး ဘူၤစဲၤ တှဲၤအၴၤအိး စးဆဲး မှဴဟၴ အၤခဲး, အၤ မှၴၤသံ လၤဟူး တှဲၤ
\p
\v 17 ထၲုးရဴ ဗး သဲဇှံ အီၤသိူ ပှၴ ပှိ သီး နၲုၤ အၤအိၤ ပး တၤဟၴၤ။ ဗး ကှံရှၴ အီၤသိူ ပှၴ ပှိ သီး ယၴးနၲုၤ, ဗး ကှံ ထၳၤသဲ နှီဒၴူ သီး မှၴၤတှဲၤ ယၴးတၤဟၴၤနၲုၤ အၤ အိၤ တၲၤစၲၤ꤮ တိၤ, မှၴၤတၴးဟၴရဴ ဘီ သီး စဴဘၳၤစဴဘဲး ရှိလၳး အၤခဲးနၲုၤ, သီး တိးမှၴၤ တှဲၤ ဒၲ အၤရူကျဴး တၤဟၴၤ တၤဒၲၤရဴ သီး လၴ မှၴၤတှဲၤ ဒၲ အၤ မၳးမှူ ကျဴး တၤဟၴၤဟၴၤ။
\v 18 အၤရှၴလၲ တၲၤစၲၤ မၤ မှဟဴ သီး ဟူး စဴဘၳၤစဴဘဲး တှၲလၳး ဘီခဲးတၴး꤮ ဘဲၤဘဲၤ နၲုၤ, သီး သဲပျဴၤ လှၳၤခိခၴူးလၳး, အၳး ဟၴ ပှၴ ဗး ဖၳနၲုၤ။ ဖၳ အၳး ဟၴ ပှၴ ဗး နၲုၤ ဗး ဇှံအၴၤ န တၤဟၴၤဟၴၤ မၤ အၤတိး နူး ပြဲ။
\v 19 သူဖၳ အၳး ကှံ မူထၴူၤ သဲညၴး န ကၤယး တၤဟၴၤ မၤ အၤ ဇှံအၴၤ မှ ဟဲး, မှတိၤ ဟဲး နၲုၤ, တှဲၤသဲပျဴၤ လှၳၤခိလၳး ယၴးနၲုၤ အၤ ဘဲၤ အိၤထူၤ နူး ပြဲ။
\v 20 ဘီ သီး ဟူး အၴၤအိး ရှိလၳး ဘူၤစဲၤ တှဲၤအၴၤအိး စးဆဲး မှဴဟၴ အၤခဲးနၲုၤ, သီး အၴၤအိး သူပှး စဴ န အၳး အၴၤအိး ဘူၤစဲၤ တှဲၤအၴၤအိး စးဆဲး မှဴဟၴ တိၤ။
\v 21 မှၴၤတၴးဟၴရဴ, သီး ဟူး အၴၤအိး ဘူၤစဲၤ တှဲၤအၴၤအိး စးဆဲး မှဴဟၴ ဘီခဲးတၴး꤮ ဘဲၤဘဲၤ နၲုၤ, သီး ဟူး အၴၤကဴအိးဘး နှီဒၴူ ရှၴလှဴး ဆဲၤအၴၤဆဲၤအိး တၤဟၴၤ, သီး ဒူၤကူး ပှၴ ကှၲုးအၳး တိၤ။ ကၤယး အိၤဗှီးအၴၤ နၲုၤ အၤအိၤ တၤဟၴၤ။ ကၤယး ဒၲ အၤ အၴၤမှံၤအိးပြူ နၲုၤ အၤအိၤ တၤဟၴၤ။
\v 22 သီး အၴၤ လၤဟူး ဒၲ သီးဟီၤ တိၤမၤ သီးဟီၤ အိၤ နူး တိၤ ဟဲး? မၤ သီး သဲဇှံ မှၴၤမွှီၤပှီးထၴူးသီ တၤကဲၤ နူး ဟဴ လှဴး꤮ ပြှဲၤဇှံအၴၤတှဲၤဖၳ ယၴးတၤဟၴၤ အၤမွှီၤ နူး ဟဴ ဟဲး? မၤ သီး သဲဇှံ မှၴၤ သဲတၤရှဲးကူး ကၤယး ဆိးဖဆိးရှူၤ နၲုၤတၤဟၴၤ ဟဲး? ဗး ကှံရှၴ ဟၴ ပး သီး ဖၳတၴး? ဗး တိးဘဲၤ ထၳၤသဲ နှီဒၴူ သီး ဟဲး? လှၴထၳၤသဲ နှီဒၴူ သီး နၲုၤ အၤအိၤ တၲၤစၲၤ꤮ တိၤ။
\p
\v 23 မှၴၤတၴးဟၴရဴ, တှဲၤ ဒၲ သီး မှၴၤ တၤဟၴၤနၲုၤ, အၤသူန ဖၳ ဘူၤစဲၤ ယၴၤဆၳူ အီၤသိူကူး ပှၴ ဗး နၲုၤတၤဟၴၤ တိၤ။ တှဲၤ ဒၲ အၤ အီၤသိူကူး ပှၴ ဗး တၤဟၴၤနၲုၤမၤ, ဗး အီၤသိူ ပှၴ ကှၲုး လှဴး ထၲုးဟဴ သီး ဟဴ။ ဗး အီၤသိူ ပှၴ သီး န, ဘီ အၳး အီၤဆဲးတှးကူး ဟဴ ဘူၤစဲၤ ယၴၤဆၳူ နၲုၤတၲၤဟၴ အၤခဲးနၲုၤ, အၤ ဖၴူထူၤ ခဴမၳး,
\v 24 ရဴ အၤ ဟၴဘွီဟၴတၤရၴူးထူၤ စဴမၤရူၤ, ထၲုးရဴ အၤ အီၤဘီၤဖဲကၴူး ခဴမၳး ရဴ အၤ ဟၴ န, “ယၴး မၤ ဗး နှၴကျဴ ဒၲ အၤ ဒၴူလှူၤကူး ဒၲ သီးညၴး။ သူဖၳ သီး ကှံ သဲနှၴထူၤဘဲၤ တှၲု ဗး ပွှိး꤮ တၲၤဖှၲု နၲုၤရဴ, မှၴၤ လၤဟူး ဖၳယၴး ပွှိး꤮ တၲၤဖှၲု နီ꤮။”
\v 25 အဲၤသီး အၴၤထၲုး ခဴမၳး ရဴ, အၤ ဖၴူထူၤကၴၤ စၤပီူထၴူးဘၴး ရဴ အၤ မှၴၤသူ ကှၲုး ဖၳ အၤ မှၴၤရှၴ နၲုၤ, ရဴ အၤ ဟၴ န, “စၤပီူထၴူး ယၴးနၲုၤမၤ မှဟဴ စဴမၤရူၤ တှဲၤအၲးလှူၤ အၤသဲး အၤ တှဲၤမတှဲၤဒူး တၲၤစၲၤ။ စဴမၤရူၤ မှၴၤကျဴၤမှၴၤမၤ တှးတှၴၤကူး ထၲုးဟဴ တှဲၤအၲးလှူၤ ယၴးနၲုၤ န ဗးသွီၤ ဒၲ အၤ ထွီတှး ဒၲ သီးညၴး ယၴးနၲုၤ ဟဴ။ သီး အိး စၤပီူထၴူး ယၴး ဘီခဲးတၴး꤮ ဘဲၤဘဲၤနၲုၤ, သူဖၳ သီး ကှံ သဲနှၴထူၤဘဲၤ တှၲု ဗး ပွှိး꤮ တၲၤဖှၲု နၲုၤရဴ, မှၴၤ လၤဟူး ဖၳယၴး နၲုၤ နီ꤮။”
\v 26 သီး အၴၤ ခဴမၳး ရဴ သီး အိး စၤပီူထၴူး ဒၲ ဘၴးကၳးယၴး ဘီခဲးတၴး꤮ ဘဲၤဘဲၤ နၲုၤ, သီး ဟၴဆိၤလှၲုးထူၤ ဟဴ ဘူၤစဲၤ အၤတှဲၤသၴူး အၤရီၤအၤကူး တှၲု ဟဴ ဒၲ အၤ ဟူး ခၴူးသူ ပှး တၲၤဖှၲု နၲုၤ ဟဴ။
\p
\v 27 ဖၳနၲုၤရဴ, အၳးပၴးပၴး꤮ ဘဲၤဘဲၤ ဒၲ အၤ အၴၤ ခဴမၳးယၴး ရဴ အၤ အိး ဘူၤစဲၤ အၤထၴူးဘၴး ဒၲ တှဲၤဘၴၤဇှံဘၴၤညှ လၳး အၤကၳး တိၤ တၤဟၴၤနၲုၤ, အၤ မှၴၤသံ ဟဴ ဘူၤစဲၤ အၤနှၴကျဴ န အၤသွီၤ ယၴးနၲုၤ ဟဴ။
\v 28 ဖၳနၲုၤရဴ နှဲၤ တိး ဆၳၤဒူးလှူၤ မူနှီရှၴ ဒၴူဒံၤ နှဲၤနှၴ, ရဴ နှဲၤ တိး အၴၤနိၤ ခဴမၳး, အိးနိၤ စၤပီူထၴူး ဒၲ ဘၴးကၳး ယၴးနၲုၤ။
\v 29 ဘီ သီး အၴၤ ခဴမၳး, သီး အိး စၤပီူထၴူး ယၴး အၤခဲးနၲုၤ, သီး ဘဲၤ တၤနှၴၤ တှးတှၴၤ တှၲု ခြီ အၤနှၴကျဴ အၤငှိလၤဆ ယၴးနၲုၤ။ သီး ကီၤ တၤနှၴၤ တှးတှၴၤ တိၤ ဟၴနၲုၤ, စဴမၤရူၤ ကှံ ပျီ သီး ပှး။
\v 30 ဒၲ သီး တၤနှၴၤ တှးတှၴၤ လၤဟူး ဖၳနၲုၤ တိၤ အၤခၳၤအၤခၴူး, ဒၲ သီးကျဲး နၲုၤ, ကၤယးဆွီကၤယးဆဲး တၤဟၴၤ မၤ အၤအိၤ အဲအဲ, ကၤယး ဟဲးစှဲရၴၤစှဲ တၤဟၴၤ မၤ အၤ အိၤပျၳၤအိၤဖဲၤဖဲၤ, ကၤယးသၴူး မၤ အၤအိၤ တၤဟၴၤဟၴၤ။
\v 31 သီး ကီၤ ဆၳၤဒူးလှူၤ မူရှၴလၲ နှီဒံၤ သီးနှၴ ဟၴနၲုၤမၤ, စဴမၤရူၤ ပျီ သီး တိၤ။
\v 32 ဆၴူ꤮ စဴမၤရူၤ စီၤရူၤ ကၤယး ဒၲ အၤ ဇှံအၴၤ လၳး တိၤ နၲုၤတၤဟၴၤ အၤခဲးပှးနၲုၤ, သူဖၳ အၤ ကှံ စီၤရူၤ ပှး တှၲကှၲုး ပှဲၤ န အဲၤသီး တဲးမှၴ နၲုၤ, အၤ အီၤသိူ နှီဒၴူ ပှဲၤ, အၤ ပျီ နှီဒၴူ ပှဲၤ ဖၳယၴး နၲုၤပြဲ။
\p
\v 33 ဖၳနၲုၤရဴ, ဗး ခိးဘဴသိူ သီး꤮ ဘီ သီး ဟူးအိၤပျဴ လၳး ဒၲ သီး ကှံ အၴၤရှိအိးရှိလၳး ဘူၤစဲၤ တှဲၤအၴၤအိး စးဆဲး မှဴဟၴ အၤခဲးနၲုၤ, အိၤယိးအိၤပှဴ ကှံရှၴ လၳး တၲၤပြှဲၤ န တၲၤပြှဲၤ ရဴ အၴၤရှိအိးရှိလၳး။
\v 34 မၤနရဴ ဘီ သီး အၴၤအိး ဘူၤစဲၤ တှဲၤအၴၤအိး စးဆဲး မှဴဟၴ အၤခဲး, ဒၲ သီးကျဲး နၲုၤ, ကၤယး တၲၤပြှဲၤပြှဲၤ ကီၤ သဲအၴၤသဲအိး လးလဲ ဟဴ ကီၤဟၴရဴ သူဖၳ စဴမၤရူၤ ကှံ ပျီ သီး တိၤ နၲုၤ, သီး တိးကဴၤ အၴၤအိး ဟူး ရှၴ လၤဟူး ဒၲ သီးဟီၤ။
\p တှဲၤ ဒၲ ဗး လိၤ ဟၴ အီၤသိူအီၤသူး သီး နၲုၤ အၤအိၤ ပး တၤဟၴၤ, မၤနရဴ ဗး ကှံ ဟၴ ပှၴ သီး ဆၴူ꤮ ဗး ဟူးတှၲု ဒၲ သီး အိၤ ပှး။
\c 12
\s1 သဲစးဆဲး ဘူၤစဲၤ အၤဆၴူးဇှၳ နှီကြး တၤဟၴၤ
\p
\v 1 ပှၲုဗှူ သီး꤮, ခိးညှယၴး, ဗး သဲဇှံ ဒၲၤညးပျိး ပှၴ သီး န ဆၴူးဇှၳ နှီကြး ဒၲ သဲစးဆဲး ဘူၤစဲၤ ဒၴူ သီး တၲၤပြှဲၤ န တၲၤပြှဲၤ နၲုၤတၤဟၴၤ အၤရီၤအၤကူး။
\v 2 ဘီ သီး ဇှံကှၤညှကှၤ တူၤဟီ ဘူၤစဲၤ ယၴၤဆၳူ တိၤ အၤခဲးနၲုၤ, သီး ကြွိးစၲုသံ ကှၲုး လှဴး ပြှဲၤဇှိၤ ဒၲ အၤ ဟၴဘဲၤစှူတိၤ နၲုၤတၤဟၴၤ အၤခၴူး, ရဴ အၤ သၳးစၲုသံ လှဴး သီး ကျူ။
\v 3 ဗး သဲဇှံ နဴးသဲညၴးပျိး ကှၲုး သီး န ကၤယး ဒၲ အၤ အီၤဆဴး မၳးမှူ ယၴၤဆၳူ တၤခူ꤮ တိၤ နၲုၤတၤဟၴၤ မၤ, တံပြဲ ကၤယး ဒၲ သဲစးဆဲး ဘူၤစဲၤ ဇှၳးကျူဇှၳးကျိး လၳး နၲုၤတၤဟၴၤ ပြဲ။ သဲစးဆဲး ဘူၤစဲၤ ကီၤ ဇှၳးကျူဇှၳးကျိး ကၤယး တၲၤပြှဲၤပြှဲၤ တိၤ ဟၴနၲုၤ, အၤ အဴလှူၤဘဲ လၤဟူး န ယၴၤဆၳူ မၤ ဘူၤစဲၤ တၲၤပြှဲၤ, ဖၳနၲုၤ တၲၤပြှဲၤ꤮ တိၤ။
\p
\v 4 ဆၴူးဇှၳ နှီကြး ဒၲ သဲစးဆဲး ဘူၤစဲၤ ဒၴူယၴး တၤဟၴၤနၲုၤ, အၤ သူလၳး တၲၤစၲၤ꤮ တိၤ, အၤ အိၤ အၤမၴူးမၴူး အၤစၲၤစၲၤ တၤဒၲၤရဴ အၤ ဟူး အၤ ခးဆၴူခးရှူၤ မၤ တၲၤဖိၤဖိၤ꤮ ဟၳၤ ပြဲ။ အၤ ခးဆၴူခးရှူၤ မၤ အၤ ဟူး ဒၲ သဲစးဆဲး ဘူၤစဲၤ ယၴး အၤ အိၤ ဟဴ။
\v 5 တှဲၤမှၴၤ ဒၲ ပှဲၤ ကှံ မှၴၤပှၴ ပြှဲၤဇှံအၴၤတှဲၤဖၳ ဒၲ အၤရှၲုၤ တၤဟၴၤ အၤညၴးနၲုၤ အၤ အိၤ အဲလး တၤဒၲၤရဴ တှဲၤမှၴၤ ယၴးတၤဟၴၤနၲုၤ အၤ ခိလၳး။ မၤနရဴ ဘူၤစဲၤ ဒၲ ပှဲၤ မှၴၤပှၴ လၳး တှဲၤမှၴၤ ယၴးတၲၤပြှဲၤ နၲုၤမၤ တၲၤပြှဲၤပြှဲၤ꤮ ဟၳၤ လၳး ပြဲ။
\v 6 တှဲၤစှူတှဲၤဒဲၤ ဒၲ အၤအိၤ န ပှဲၤ ဒၲ ပှဲၤ ကှံ မှၴၤပှၴ စဴမၤရူၤ အၤ တှဲၤဖၴူတှဲၤမှၴၤ အၤညၴးနၲုၤ, အၤ အိၤ အဲလး တၤဒၲၤရဴ တှဲၤစှူတှဲၤဒဲၤ ယၴးတၤဟၴၤနၲုၤ အၤ ခိလၳး။ မၤနရဴ ပြှဲၤ ဒၲ အၤ ဒၴူတှး ပှဲၤ တှဲၤစှူတှဲၤဒဲၤ တၲၤပြှဲၤ န တၲၤပြှဲၤ ဒၲ ပှဲၤ ကှံ မှၴၤ စဴမၤရူၤ အၤတှဲၤမှၴၤ ယၴးတၤဟၴၤ အၤညၴး နၲုၤမၤ, စဴမၤရူၤ တၲၤပြှဲၤပြှဲၤ꤮ ဟၳၤ ပြဲ။
\p
\v 7 သူဖၳ ပှဲၤ ကှံ မှၴၤစွှိ ပှၴ ကှၲုး ပှဲၤ ပှၲုဗှူ ခြီဖၳ ဒၲ အၤရှၲုၤ တၤဟၴၤ အၤညၴးနၲုၤ, စဴမၤရူၤ ဒၴူလှၲုး န သဲစးဆဲး ဘူၤစဲၤ အိၤ ဒၲ ပှဲၤ ပွှိး꤮ တၲၤပြှဲၤ အၤကၳး ဟဴ။
\v 8 ဒၲ ပှဲၤကျဲး တၤဟၴၤဟၴၤနၲုၤ, သဲစးဆဲး ဘူၤစဲၤ ဒၴူတှး အဲၤသီး တှဲၤရီၤတှဲၤကူး ဒၲ အၤစဴအၤဇှး တၤဟၴၤ, တၤဟၴၤဟၴၤနၲုၤ အၤ ဒၴူတှး အဲၤသီး တှဲၤရီၤတှဲၤကူး ဒၲ အၤ လၲဘး န တှဲၤသဲခၳၤသဲညၴး တၤဟၴၤ။
\v 9 တၤဟၴၤဟၴၤနၲုၤ သဲစးဆဲး ဘူၤစဲၤ ဒၴူတှး လၳး တှဲၤဇှံဆဴး, တၤဟၴၤဟၴၤနၲုၤ အၤ ဒၴူတှး လၳး တှဲၤပြှိၤတှဲၤပြှူး ဒၲ အၤ မှၴၤဆီးမှၴ ပှၴ အၳး တှဲၤဆွီတှဲၤဆဲး တၤဟၴၤ။
\v 10 တၤဟၴၤဟၴၤနၲုၤ သဲစးဆဲး ဘူၤစဲၤ ဒၴူတှး လၳး တှဲၤပြှိၤတှဲၤပြှူး ဒၲ အၤ မှၴၤလှၲုးစှူ တှဲၤတၤကျီခိခၴူၤ တၤဟၴၤ။ တၤဟၴၤဟၴၤနၲုၤ သဲစးဆဲး ဘူၤစဲၤ ဒၴူ အဲၤသီး တှဲၤစှူတှဲၤဒဲၤ ဒၲ အၤ ကှံ ထွှိးထူၤ ပြှဲၤပြှိၤ တၤဟၴၤ, တၤဟၴၤဟၴၤနၲုၤ အၤ ဒၴူတှး လၳး တှဲၤစှူတှဲၤဒဲၤ ဒၲ အၤ သဲညၴးစှူ တှဲၤ ဒၲ အၳး ဟၴဘဲၤ တၤဟၴၤ ရဴ အၳး ဟၴဘဲၤ တှဲၤ ယၴးတၤဟၴၤ နၲုၤမၤ အၤ အိၤ ဒၲ သဲစးဆဲး ဘူၤစဲၤ အၤ အိၤ ဟူး မှ ဟဲး, မၤ အၤမှတိၤ ဟဲး ဖၳနၲုၤ။ တၤဟၴၤဟၴၤနၲုၤ အၤ ဒၴူတှး လၳး တှဲၤဟၴဘဲၤစှူ ငှိခိခၴူၤ တၤဟၴၤ။ တၤဟၴၤဟၴၤနၲုၤ အၤ ဟၴလှၲုးပျိး ကှၤခၴူးစှူ ပှၴ ခၴူး အၳး န ကၤယးဟၴဘဲၤ ငှိခိခၴူၤ ဒၲ အၳး သဲညၴးထွှိ တိၤ ယၴးတၤဟၴၤ အၤငှိလၤဆ။
\v 11 ပြှဲၤ ဒၲ အၤ ဒၴူတှး လှဴး꤮ ဆၴူးဇှၳ ယၴးတၤဟၴၤ နၲုၤမၤ သဲစးဆဲး ဘူၤစဲၤ တၲၤပြှဲၤပြှဲၤ꤮ ဟၳၤ ပြဲ။ ရဴ ဆၴူးဇှၳ နှီကြး ယၴးနၲုၤ, အၤ ဒၴူတှး ပှၴ လှဴး ပြှဲၤဇှံအၴၤတှဲၤဖၳ ပွှိး꤮ တၲၤပြှဲၤ။ အၤ ဒၴူတှး ပှၴ အၳး စှၳ꤮ ဒံၤ ဖၳ အၤ သဲဇှံ ဒၴူတှး အၳး နၲုၤ ပြဲ။
\s1 နှၴကျဴ အၤကြှံၤအၤကြှဴး အိၤအဲလး တၤဒၲၤရဴ နှၴ အိၤစံး လၳး တၲၤပြှဲၤပြှဲၤ꤮ ဟၳၤ ပြဲ
\p
\v 12 ပြှဲၤလှၳၤကၤယး အၤနှၴကျဴ ယၴးနၲုၤ အၤကြှံၤအၤကြှဴး အိၤအဲ နူၤစဴ တၤဒၲၤရဴ နှၴကျဴ အိၤစံးပြဲ လၳး တၲၤပြှဲၤပြှဲၤ꤮ ဟၳၤ ပြဲ။ သူဖၳနၲုၤဟဴ ပှဲၤ ဒၲ အၤ ဇှံအၴၤ ယၴၤဆၳူခြီ ယၴးတၤဟၴၤနၲုၤ, အၤ အိၤရှိ အိၤအဲ နူၤစဴ တၤဒၲၤရဴ ပှဲၤ ထွှိး စံးပြဲ လၳး နှၴ တၲၤပြှဲၤပြှဲၤ꤮ ဟၳၤ ပြဲ။
\v 13 ဖၳနၲုၤဟဴ, ဒၲ ပှဲၤကျဲး နၲုၤ, တၤဟၴၤဟၴၤ မၤ ယၳဒၤဖၳ, တၤဟၴၤဟၴၤ မၤ ယၳဒၤဖၳ မှတိၤ, တၤဟၴၤဟၴၤ မၤ စှံ, တၤဟၴၤဟၴၤ မၤ ပြှဲၤ ပၤလးဖၳ။ မၤနရဴ ဒၲ သဲစးဆဲး ဘူၤစဲၤ ယၴးတၲၤပြှဲၤပြှဲၤ꤮ ဟၳၤ စံးပြဲ လၳး အၤခၳၤအၤခၴူး, ပှဲၤ ပျွိး ရှိ လှဴးပျီး လၳး ထၴူး ဒၲ ခြီ အၤနှၴကျဴ တၲၤပြှဲၤ꤮ တၲုး အၤကၳး ပြဲ။ ပှဲၤ နှီဘဲၤ သူ လှဴးပျီး လၳး သဲစးဆဲး ဘူၤစဲၤ တၲၤပြှဲၤပြှဲၤ꤮ ဟၳၤ ပြဲ။
\p
\v 14 မှၴၤတၴးဟၴရဴ, ကၤယး အၤနှၴကျဴ နၲုၤ, အၤကြှံၤအၤကြှဴး အိၤ ပြဲ တၲၤစၲၤ မှတိၤ။ အၤ အိၤ အဲနူၤစဴ။
\v 15 ဟၴကှၲုရၴ, ခးဒှၲုၤ ကီၤ ဟၴ န, “ဗး မၤ တၤခၳၤ မှတိၤ, ဖၳနၲုၤရဴ ဗး မၤ နှၴကျဴ အၤကြှံၤအၤကြှဴး မှတိၤ,” အၤ ကီၤ ဟၴ ဖၳနၲုၤ တၤဒၲၤရဴ, အၤ ထွှိး တၤဒံၤပး နူး ပြဲ နှၴကျဴ အၤကြှံၤအၤကြှဴး ပြဲ။
\v 16 ထၲုးရဴ ကီၤ ခးလဲၤကှၲု ဟၴ န, “ဗး မၤ မဲၤသဲၤပျဴၤ မှတိၤ, ဖၳနၲုၤရဴ ဗး မၤ နှၴကျဴ အၤကြှံၤအၤကြှဴး မှတိၤ,” အၤ ကီၤ ဟၴ ဖၳနၲုၤ တၤဒၲၤရဴ အၤ ထွှိး တၤဒံၤပး နူး ပြဲ နှၴကျဴ အၤကြှံၤအၤကြှဴး ပြဲ။
\v 17 ပှဲၤ နှၴကျဴယၴး အၤ ကီၤ အိၤ ဆၲုးဆံ ပြဲ မဲၤသဲၤပျဴၤ ဟၴရဴ, ပှဲၤ ကှံ စၲု နှီဟၲုးစှူ ဖၳတၴး? ပှဲၤ နှၴကျဴယၴး အၤ ကီၤ အိၤ ဆၲုးဆံ ပြဲ ခးလဲၤကှၲု ဟၴရဴ, ပှဲၤ ကှံရှၴ စၲုနှၲုၤသူးစှူ ဖၳတၴး?
\v 18 မၤနရဴ နှၴကျဴ အၤကြှံၤအၤကြှဴး တၲၤစၲၤ န တၲၤစၲၤ နၲုၤ, စဴမၤရူၤ ဒူၤတှးဒံၤ ဟဴ လၳး အၤခးလှၴ န အၤခးလှၴ ရဴ အၤ ဒူၤတှး စှၳ꤮ ဒံၤ ဖၳ အၤတိး လၳးသဲပျဴၤ နၲုၤ ဟဴ။
\v 19 နှၴကျဴ ကြှံၤကြှဴး ခးလှၴ ပွှိး꤮ တၲၤဖိၤ နၲုၤ, အၤ ကီၤ အိၤ ဆၲုးဆံ ပြဲ မဲၤသဲၤပျဴၤ, မှတိၤရဴ အၤ ကီၤ အိၤ ဆၲုးဆံ ပြဲ ခးလဲၤကှၲု ကီၤဟၴရဴ နှၴကျဴ အိၤ ပှး တိၤ ဟဴ။
\v 20 ဖၳနၲုၤ အၤခၳၤအၤခၴူး, နှၴကျဴ ကြှံၤကြှဴး အိၤအဲ တၤဒၲၤရဴ နှၴ အိၤစံး ပြဲ လၳး တၲၤပြှဲၤ꤮ တၲုး ပြဲ။
\p
\v 21 ဖၳနၲုၤရဴ, “ဗး လိၤ နှဲၤ တိၤ,” မဲၤသဲၤပျဴၤ ဘဲၤ ဟၴနှီ တၤခၳၤ တိၤ။ ဖၳနၲုၤဟဴ, “ဗး လိၤ နှဲၤ တိၤ,” ခၳၤကျဴ ဘဲၤ ဟၴနှီ ခးဒှၲုၤ တိၤတိၤ။
\v 22 ကီၤဟၴတှးတှး ရဴ, နှၴကျဴ ကြှံၤကြှဴး ဒၲ အၤ လိၤဒၳၤ တိၤ, အၳး တၤနှၴၤပၤတီ လၳး တၤဟၴၤနၲုၤ, အၳး လိၤဒၳၤ ကျဴးလၲ စဴ လၳး တၤပျၴၤ စဴ။
\v 23 နှၴကျဴ ကြှံၤကြှဴး ဒၲ အၤ လိၤဒၳၤ တိၤ ပှဲၤ တၤနှၴၤ နှီဒၴူ လၳး တၤဟၴၤနၲုၤ, ပှဲၤ လၴ ဒူၤဒၳၤ နှီဒၴူ အဲၤသီး။ နှၴကျဴ ကြှံၤကြှဴး ဒၲ အၳး မူထၴူၤ ရဴ အၤတွှိမွှီၤရီၤနှၴ တိၤ တၤဟၴၤနၲုၤ, ပှဲၤ ဘဲၤ မှၴၤဘီမှၴၤအှၲု နှီရူဒၴူ ကျဴး စဴ လၳး။
\v 24 နှၴကျဴ ကြှံၤကြှဴး ဒၲ အၳး မူထၴူၤ ရဴ အၤ လှၴဟၴအိၤတိၤ တၤဟၴၤနၲုၤ, ပှဲၤ လိၤ တၤရီၤ ကံးဘီသူဘီရူ နှီဒၴူ အဲၤ တိၤ။ မၤနရဴ, ဘီ စဴမၤရူၤ ဘူ ပှဲၤနှၴကျဴ အၤခဲး, တှဲၤ ဒၲ ပှဲၤ တၤနှၴၤ န အၤ လိၤဒၳၤ တိၤ ယၴးတၤဟၴၤနၲုၤ, အဲၤ ဒူၤဒၳၤ ရူနူၤစဴ။
\v 25 သူဖၳ သီး သဲပျဴၤ ကှံ လှၳၤခိ တဲး လၳး တၲၤပြှဲၤ န တၲၤပြှဲၤ꤮ တဲးမှၴ နၲုၤ, စဴမၤရူၤ မှၴၤအိၤထူၤနှီ ခြီ အၤနှၴကျဴ ဖၳနၲုၤ ဟဴ။ ဖၳနၲုၤရဴ, ခိးညှယၴး, နှၴကျဴ ကြှံၤကြှဴး တၲၤစၲၤ န တၲၤစၲၤ ယၴး ကှံ ဘဲၤ မှၴၤရှိလၳး တှဲၤ ရဴ ကှံ မှၴၤစွှိမှၴၤကိး နှီခၴူး လၳး တၲၤပြှဲၤ န တၲၤပြှဲၤ။
\v 26 အၤကြှံၤအၤကြှဴး တၲၤစၲၤ ကီၤ ခူဘဲၤ တှဲၤပှူတှဲၤဆဲး ဟၴရဴ အၤကြှံၤအၤကြှဴး လှဴး꤮ ပျီး ကှံ ခူ တှၲကှၲုး န လၳး။ အၳး ကီၤ ထၳၤသဲနှီ အၤကြှံၤအၤကြှဴး တၲၤစၲၤ ဟၴရဴ, အၤကြှံၤအၤကြှဴး လှဴး꤮ ပျီး ကှံ သဲကြှံး ရှိကှၲုး လှဴး လၳး။
\p
\v 27 ခိးညှယၴး, လှဴး꤮ သီး ယၴးတၤဟၴၤ နၲုၤမၤ, သီး ထွှိး ရှိလှဴး လၳး ခြီ အၤနှၴကျဴ တၲၤစၲၤ꤮ တၲုး။ ရဴ သီး တၲၤပြှဲၤ န တၲၤပြှဲၤ နၲုၤမၤ မှဟဴ အၤနှၴကျဴ ကြှံၤကြှဴး တၲၤစၲၤ꤮ တၲုး ဟဴ။
\v 28 ဒၲ ပြှဲၤဇှံအၴၤတှဲၤပျဴမှၳၤ အၤကၳး နၲုၤ, စဴမၤရူၤ ဒူၤထူၤ ရှၴလၲ ပြှဲၤဒၲၤညးဖၳ တၤဟၴၤ, နၴူးတှိတၲၤတှိ မၤ ပြှဲၤပြှိၤ တၤဟၴၤ, သၲုးတှိတၲၤတှိ မၤ သရ တၤဟၴၤ, ဒၲခၴူးရဴ ကၤယး ဒၲ အၤ မှၴၤလှၲုး တှဲၤတၤကျီခိခၴူၤ တၤဟၴၤ, ကၤယး ဒၲ အၤ နှီဘဲၤ တှဲၤတၤရၴူးပြှိၤပြှူး ဒၲ အၤ ဇၤဆီးမှၴစှူ ပှၴ အၳး တှဲၤဆဲး တၤဟၴၤ, ကၤယး ဒၲ အၤ မှၴၤစွှိမှၴၤကိး အၳး တၤဟၴၤ, ကၤယး ဒၲ အၤ ဇှၳးကျူဇှၳးကျိး ပှၴ အၳး တၤဟၴၤ, န ကၤယး ဒၲ အၤ ဟၴဘဲၤစှူ ငှိခိခၴူၤ တၤဟၴၤ ယၴးနၲုၤ တၤဟၴၤ ဟဴ။
\v 29 ကၤယး ပွှိး꤮ တၲၤပြှဲၤ ထွှိး လှဴး ပြှဲၤဒၲၤညးဖၳ မှတိၤ။ ကၤယး ပွှိး꤮ တၲၤပြှဲၤ ထွှိး လှဴး ပြှဲၤပြှိၤ မှတိၤ။ ကၤယး ပွှိး꤮ တၲၤပြှဲၤ ထွှိး လှဴး သရ မှတိၤ။ ကၤယး ပွှိး꤮ တၲၤပြှဲၤ နှီဘဲၤ လှဴး တှဲၤတၤရၴူးပြှိၤပြှူး ဒၲ အၤ ကှံ မှၴၤလှၲုး ပှၴ အၳး တှဲၤတၤကျီခိခၴူၤ တၤဟၴၤနၲုၤ မှတိၤ။
\v 30 ကၤယး ပွှိး꤮ တၲၤပြှဲၤ ဇၤဆီးမှၴစှူ ပှၴ လှဴး အၳး တှဲၤဆွီတှဲၤဆဲး မှတိၤ, ကၤယး ပွှိး꤮ တၲၤပြှဲၤ ဟၴဘဲၤစှူ လှဴး ငှိခိခၴူၤ တၤဟၴၤ မှတိၤ, ကၤယး ပွှိး꤮ တၲၤပြှဲၤ ထွှိးလှဴး ပြှဲၤ ဒၲ အၤ ဟၴလှၲုးပျိးစှူ ပှၴ အၳး န ငှိခိခၴူၤ တၤဟၴၤ အၤငှိလၤဆ မှတိၤ။
\v 31 ဗး သဲဇှံ ဒၲ သီး ကှံ သဲပျဴၤဆိူၤ သဲဇှံ ကှၲုး လၤဟူး ဆၴူးဇှၳ ဒၲ အၤရူလၲ အၳး ဒၲ အၤ မှၴၤစွှိမှၴၤကိး မှလၤကိး စဴ အၳး နၲုၤ တၤဟၴၤ။ မၤနရဴ ဒၲ တှဲၤလှဴးပျီး ယၴးတၤဟၴၤ အၤကျဲးနၲုၤ, အၤရူလၲ အၳး နၲုၤ အၤ အိၤ ပး တၲၤစၲၤ။ နၲုၤတၲၤစၲၤမၤ မှဟဴ မှိၤနှီ လၳး တၲၤပြှဲၤ န တၲၤပြှဲၤ ယၴးနၲုၤ ဟဴ။
\c 13
\s1 တှဲၤမှိၤ
\p
\v 1 ဗး ကီၤ ဟၴဘဲၤစှူ လှဴး စဴ ပြှဲၤလှၳၤကၤယး အၤငှိ တၤဟၴၤ န လှဴး꤮ မှဴခၳၤ တၤနၴဖၳ တၤဟၴၤ အၤငှိ စဴ တၤဒၲၤရဴ ဗး ကီၤ မှိၤနှီ အၳး တိၤ ဟၴနၲုၤ, ဗး ထွှိး ပြဲ မိၤ န စစၴူ ဒၲ အၤပြှၤ တၤဗဴတၤသံး ကၤအဴးကၤအယ ကူးဒၴး ယၴးနၲုၤတၤဟၴၤ ပြဲ။
\v 2 ဗး ကီၤ နှီဘဲၤ စဴ တှဲၤစှူတှဲၤဒဲၤ ဒၲ ဗး ကှံ ဟၴဆိၤဒၲၤညး စှူ ပှၴ စဴ အၳး န စဴမၤရူၤ အၤလှးအၤငှိ တၤဟၴၤ စဴ ဘဲၤဘဲၤ, ဗး ကီၤ သဲညၴး လှဴးလှတၤကျီၤ စဴ တှဲၤ အၤစဴအၤဇှး တၤဟၴၤ န လှဴး꤮ တှဲၤသဲခၳၤသဲညၴး တၤဟၴၤနၲုၤ စဴ ဘဲၤဘဲၤ, ဗး နှီဘဲၤ စဴ တှဲၤဇှံ ဒၲ အၤ နဴးသဴသံ စၲုကူးဘဲ စဴ ဆိၤ တၤဟၴၤ ဘဲၤဘဲၤ, ဗး ကီၤ မှိၤနှီ အၳး တိၤ ဟၴနၲုၤ, ဗး မၤ ကၤယး အိၤလၲအိၤကျဴး တၲၤပြှဲၤ ပြဲ။
\v 3 လှဴး တှဲၤ ဒၲ အၤ အိၤ န ဗး တၤဟၴၤနၲုၤ, ဗး ကီၤ ဒၴူ လှဴးကူး စဴ န ကၤယး ဆိးဖဆိးရှူၤ တၤဟၴၤ စဴဘဲၤဘဲၤ, ထၲုးတိၤ ဗး ကီၤ လၳးထူၤကူး စဴ ဗးနှၴ ဒၲ အၳး ကှံ ဆံအံးကူး စဴ ဗး န မီၤ ဘဲၤဘဲၤ, ဗး ကီၤ မှိၤနှီ အၳး တိၤ ဟၴနၲုၤ, အၤ နှီဘွီနှီတၤရၴူး ဒၲ ဗးညၴး တၲၤစၲၤ꤮ တိၤ။
\p
\v 4 ပှဲၤ ကီၤ မှိၤနှီ အၳး ဟၴရဴ, ပှဲၤ ခူသဲပျဴၤထၳးဘဲ, ပှဲၤ သဲဇှဴၤနှီ အၳး, ပှဲၤ သဲခွဲ ကှၲုးအၳး တှဲၤ တိၤ, ပှဲၤ ဟၴဘဲၤထူၤလၲး ပှဲၤငှိ တိၤ, ပှဲၤ ဖၴူဒၳၤ ဖၴူထူၤလၲး ပှဲၤနှၴ တိၤ။
\v 5 ပှဲၤ ကီၤ မှိၤနှီ အၳး ဟၴရဴ တှဲၤ ဒၲ အၤကဴၤအၤဘဲၤ တိၤ တၤဟၴၤနၲုၤ ပှဲၤဟၴပှဲၤမှၴၤ အၳး တိၤ။ ပှဲၤ မူပှၳးမူဗူ နှီဒၴူဒံၤ ပှဲၤညၴး တိၤ။ ပှဲၤ ကီၤ မှိၤနှီ အၳး ဟၴနၲုၤ ပှဲၤ သဲပျဴၤဒၳၤ ဇၳးညၴ အၳး တိၤ။ ပှဲၤ ပှံမၤ အၳးတှဲၤသံ တိၤ။
\v 6 ပှဲၤ ကီၤ မှိၤနှီ အၳး ဟၴရဴ, ဘီ အၳး မှၴၤ တှဲၤမၳးမှူရီၤစှူ အၤခဲးနၲုၤ, ပှဲၤ သဲကြှံးသဲလှဴး တိၤ, မၤနရဴ အၳး ကီၤ ဟၴစဴမှၴၤစဴ တှဲၤ ဟၴနၲုၤ, ပှဲၤ သဲကြှံးသဲလှဴး နူၤစဴ။
\v 7 ပှဲၤ ကီၤ မှိၤနှီ အၳး ဟၴနၲုၤ, ပှဲၤ သဲပျဴၤ ပၴူ ပၴ တၲၤဖှၲု꤮ တိၤ။ ပှဲၤ ဇှံအၴၤ ပျၴၤဟူး တၤဒံၤ န အၳး ကှံ ရူ ဟူး ပှး, ပှဲၤ မူဆံး ပျၴၤဟူး တၤဒံၤ န စဴမၤရူၤ ကှံ မှၴၤရူ ဟူး အၳး ပှး, ထၲုးတိၤ ပှဲၤ ခူသဲပျဴၤထၳးဘဲ တှဲၤပွှိးတၲၤစၲၤ။
\p
\v 8 တှဲၤမှိၤနၲုၤ အၤတၤဒံၤ စှူတိၤ, အၤ အိၤကျှဴၤမၤ တၤစှၳပြှဲၤ။ ပြှဲၤပြှိၤ တၤဟၴၤ အၤ တှဲၤဟၴဘဲၤ တၤဟၴၤ ဘဲၤဘဲၤ, တှဲၤဟၴဘဲၤစှူ ငှိခိခၴူၤ တၤဟၴၤ ဘဲၤဘဲၤ, တှဲၤသဲညၴးပျိးဖဲ တၤဟၴၤ ဘဲၤဘဲၤ, အၤ အိၤ ကျှဴၤမၤ တၤစှၳပြှဲၤ မှတိၤ, အၤ ကှံ လၤမှၴကူး လှဴး ပှး။
\v 9 ပှဲၤ တှဲၤသဲခၳၤသဲညၴး ခိးညှခဲး ယၴးတၤဟၴၤနၲုၤ ဘဲၤဘဲၤ, ပှဲၤ တှဲၤဟၴပြှိၤ အိၤနှၴၤ စဴမၤရူၤ အၤလှးအၤငှိ တၤဟၴၤနၲုၤ ဘဲၤဘဲၤ အၤလၲအၤဘး ဟီ တိၤ။
\v 10 မၤနရဴ ဆၴူ꤮ နိၤပှး ဘီ စဴမၤရူၤ ဒၴူ ဟဴ ပှဲၤ တှဲၤသဲခၳၤသဲညၴး ဒၲ အၤလၲအၤဘးဟဴ ယၴး အၤခဲးပှးနၲုၤ, တှဲၤ ဒၲ အၤလၲအၤဘး တိၤ တၤဟၴၤနၲုၤ အၤ ကှံ ဆီးမှၴကူး လှဴး ပှး။
\v 11 ဘီ ဗး ပၤစှဲ ပး အၤခဲးနၲုၤ, ဗး တှဲၤဟၴဘဲၤ ဘဲၤဘဲၤ, ဗး တှဲၤဒူၤ ဗး သဲပျဴၤသၲုၤထၴူး တၤဟၴၤနၲုၤ ဘဲၤဘဲၤ, ဗး တှဲၤတၤနှၴၤ တၤဟၴၤနၲုၤ ဘဲၤဘဲၤ, အၤသူန ပၤစှဲ တၲၤပြှဲၤနၲုၤ ပြဲ။ မၤနရဴ ဘီ ဗး ဒၳၤပြှဲ ဟူး ဟဴ အၤခဲးနၲုၤ, ဗး ဗီးကူး လှဴး ပၤစှဲ အၤလှၴကျိး တၤဟၴၤ။
\v 12 သူဖၳနၲုၤဟဴ တှဲၤ ဒၲ ပှဲၤ သဲညၴး ခိးညှယၴး တၤဟၴၤ နၲုၤမၤ အၤ သူပြဲ န ပှဲၤ မူ မှးဒှၲုၤ ဒၲ အၤ လှၲုး အဴရှၲု တၲၤဘဲၤ နၲုၤ ပြဲ။ မၤနရဴ ဒၲ ခၴူး ပှးနၲုၤ မှဴညၴးမှဴသဲး ဒၲ ပှဲၤ ကှံ မူထၴူၤ တှးဆံၤ ဆၴူးကျှဴ စဴ စဴမၤရူၤ န ပှဲၤနှၴ ပှး နၲုၤ, အၤ ကှံ ဟူးတှၲု ပှး, ရဴ ပှဲၤ ကှံ သဲညၴးပျိး လှဴး ပွှိး꤮ တၲၤစၲၤ စဴ ပှး။ ခိးညှရဴ ပှဲၤ သဲညၴးပျိး လှဴး ဟီ စဴမၤရူၤ တိၤ တၤဒၲၤရဴ ဘီနၲုၤခဲး ပှး နၲုၤ, ပှဲၤ ကှံ သဲညၴး တှးတှၴၤ လှဴး ဖၳ စဴမၤရူၤ သဲညၴး တှးတှၴၤ လှဴး ပှဲၤ နၲုၤ ပှး။
\p
\v 13 မၤနရဴ ခိးညှ ယၴးနၲုၤ, တှဲၤဇှံ, တှဲၤမူဆံး န တှဲၤမှိၤ အိၤကူး ပး သၲုးစၲၤ။ ဒၲ ယၴး သၲုးစၲၤ အၤကျဲးနၲုၤ အၤဒၳၤလၲ အၳး မၤ တှဲၤမှိၤ ဟဴ။
\c 14
\s1 ဆၴူးဇှၳ ဒၲ အၤရူလၲ တၤဟၴၤ နၲုၤမၤ ဆၴူးဇှၳ ဒၲ အၤ မှၴၤစွှိမှၴၤကိး အၳး
\p
\v 1 သီး တိးကဴၤ စၴူပြၴူးစၴူရှဴ အယစံ မှိၤနှီ ကှၲုးအၳး။ ထၲုးရဴ သဲဇှံ နှီဘဲၤ ကှၲုး လၤဟူး အၳး ဆၴူးဇှၳ ဒၲ သဲစးဆဲး ဘူၤစဲၤ ဒၴူတှးကြး ယၴးနၲုၤ တၤဟၴၤ။ ဆၴူးဇှၳ နှီကြး ဒၲ အၤရူလၲ အၳး မၤ မှဟဴ ဟၴဆိၤဒၲၤညး စှူ ပှၴ အၳး န စဴမၤရူၤ အၤလှးအၤငှိ ဖၳ ပြှဲၤပြှိၤ တၲၤပြှဲၤ နၲုၤဟဴ။
\v 2 မှၴၤတၴးဟၴရဴ ကၤယး တၲၤပြှဲၤပြှဲၤ ကီၤ ဟၴဘဲၤ ငှိခိခၴူၤ ဒၲ အၳး သဲညၴးထွှိ တိၤ ယၴးတၤဟၴၤ ဟၴနၲုၤ, အၤ ဟၴဘဲၤ န ပြှဲၤလှၳၤကၤယး တၤဟၴၤနၲုၤ မှတိၤ, အၤ ဟၴဘဲၤ န စဴမၤရူၤ ပြဲ။ အၳး သဲညၴးပျိး ကှၲုး လၳး တှဲၤ တၲၤပြှဲၤ꤮ တိၤ။ အဲၤ ယိး ဟၴဘဲၤ န သဲစးဆဲး ဘူၤစဲၤ အၤ တှဲၤပြှိၤတှဲၤပြှူး ရဴ အၤ ဟၴဘဲၤ ငှိ ယၴးတၤဟၴၤနၲုၤ အၤစဴအၤဇှး အၤခၳၤအၤခၴူး, အၳး သဲညၴးထွှိ ကှၲုး လၳး တိၤ။
\v 3 ကီၤ မူကၴၤ ကျူ ဒၲ အၤရှၲုၤ တၲၤဘိး ဟၴရဴ, ကၤယး ဒၲ အၤ ဟၴဆိၤဒၲၤညး ပှၴ အၳး န စဴမၤရူၤ အၤလှးအၤငှိ တၤဟၴၤနၲုၤမၤ, အၤ ဟၴဘဲၤ န ပြှဲၤလှၳၤကၤယး တၤဟၴၤ ဟဴ, ရဴ အၤ ထွှိး တှဲၤမှၴၤစွှိ ဒၲ ပြှဲၤလှၳၤကၤယး တၤဟၴၤ အၤညၴး, အၤ ဒၴူဟဲးဒၴူရၴၤ ပြှဲၤလှၳၤကၤယး, ရဴ အၤ မှၴၤမှိၤထူၤ ခၴူးသူ ပြှဲၤလှၳၤကၤယး တၤဟၴၤ အၤသဲပျဴၤ။
\v 4 ကၤယး ဒၲ အၤ ဟၴဘဲၤ ငှိခိခၴူၤ ယၴးတၤဟၴၤနၲုၤ အၤ မှၴၤစွှိလှူၤ နှီဒၴူ တံဒံၤ အၤနှၴ ပြဲ။ မၤနရဴ ကၤယး ဒၲ အၤ ဟၴဆိၤဒၲၤညး ပှၴ အၳး န စဴမၤရူၤ အၤလှးအၤငှိ တၤဟၴၤနၲုၤ, အၤ မှၴၤစွှိ လှဴး ပြှဲၤဇှံအၴၤတှဲၤ ပျဴမှၳၤဖၳ ပွှိး꤮ တၲၤပြှဲၤ။
\v 5 ဗး သဲဇှံ ဒၲ သီး ပွှိး꤮ တၲၤပြှဲၤ ကှံ နှီဘဲၤ လှဴး ငှိခိခၴူၤ အၤဆၴူးဇှၳ တၤဟၴၤ တၤဒၲၤရဴ ဗး သဲဇှံကျဴး ဒၲ သီး ပွှိး꤮ တၲၤပြှဲၤ ကှံ ဟၴဆိၤဒၲၤညး ပှၴ အၳး န စဴမၤရူၤ အၤလှးအၤငှိ တၤဟၴၤ။ မှၴၤတၴးဟၴရဴ ကၤယး ဒၲ အၤ နှီဘဲၤ ဆၴူးဇှၳ ဒၲ အၤ ဟၴဆိၤဒၲၤညး ပှၴ အၳး န စဴမၤရူၤ အၤလှးအၤငှိ ဖၳ ပြှဲၤပြှိၤ တၤဟၴၤနၲုၤ, အၤ လိၤဒၳၤကျဴး ရဴ အၤ နှီဘွီနှီတၤရၴူး ကျဴး န ကၤယး ဒၲ အၤ နှီဘဲၤ ငှိခိခၴူၤ အၤဆၴူးဇှၳ ယၴးတၤဟၴၤ။ မၤနရဴ ကၤယး ဒၲ အၤ ဟၴဘဲၤ ငှိခိခၴူၤ ယၴးတၤဟၴၤ တၲၤပြှဲၤနၲုၤ, ကၤယး တၲၤပြှဲၤပြှဲၤ ဒၲ အၤ ကှံ ဟၴဆိၤထၴၤ လှၲုးပျိး ပှၴ အၳး န အဲၤ ဟၴဘဲၤ ငှိခိခၴူၤ ယၴး အၤငှိလၤဆ ကီၤ အိၤ တံမၤ, အၤ နှီဘွီနှီတၤရၴူး ပှၴ ဒၲ ပြှဲၤဇှံအၴၤတှဲၤ ပျဴမှၳၤဖၳ တၤဟၴၤ အၤညၴး ပြဲ။
\p
\v 6 ဖၳနၲုၤရဴ ဗး ခိးဘဴသိူ သီး, ဗး ကီၤ ဟူး ဟၴဘဲၤ ပှၴ သီး န ငှိခိခၴူၤ ယၴး ကီၤဟၴရဴ အၤ ကှံ နှီဘွီနှီတၤရၴူး ဒၲ သီးညၴး ဖၳတၴး? မၤနရဴ, ဗး ကီၤ ဖၴူဟူးနှီ ပှၴ သီး တှဲၤရီၤတှဲၤကူး ဒၲ စဴမၤရူၤ ဒၴူလှၲုး ပှၴ ဗး တၤဟၴၤနၲုၤ ဘဲၤဘဲၤ, တှဲၤသဲခၳၤသဲညၴး တၤဟၴၤနၲုၤ ဘဲၤဘဲၤ, တှဲၤဟၴပြှိၤဟၴပြှူး အိၤနှၴၤ တၤဟၴၤနၲုၤ ဘဲၤဘဲၤ, န တှဲၤအီၤသိူအီၤသူး တၤဟၴၤနၲုၤ ဘဲၤဘဲၤ, ကီၤဟၴနၲုၤ, အၤ ကှံ ထွှိးဘွီထွှိးတၤရၴူး ဒၲ သီးညၴး ပှး။
\v 7 မူ ကှၲုရၴ လၤဟူး တှဲၤဒဴၤတှဲၤအှၲု အၤ တှးမှၲုတှးတှဲၤ ဒၲ အၤ ဆိးဒိး သဲပျဴၤ ယၴးတၤဟၴၤနၲုၤ, ကၤယး တၲၤပြှဲၤ ကီၤ အှၲုတၴးလိ, မှတိၤရဴ ကီၤ အၤ ဒဴၤတီၤ မၤနရဴ အၤ ဒဴၤပြှၤ အၤတၤလှး ယၴးနၲုၤ အၤ ကီၤ ပြှၤ ရှဲး တိၤ ကီၤဟၴရဴ အၤ သဲဇှံ ဒဴၤပြှၤ ကြူ꤮ ဖၳတၴးနၲုၤ, အၤ ခိးဘဴသိူ တၤဟၴၤ စၲု သဲညၴးပျိးစှူ လၳး တှဲၤဒဴၤပြှၤ အၤတၤလှး ပြှၤရှဲးပြှၤနှီ ယၴးနၲုၤ ဖၳတၴး?
\v 8 အၤ သူ ဖၳနၲုၤဟဴ, ဟၴကှၲုရၴ, ကျၴူးဖၳ တၲၤပြှဲၤ ကီၤ သဲဇှံ ဒၴူသဲညၴး အၤခိး တၤဟၴၤ န အဲၤသီး တိး ထူၤဆတှဲၤ ဟဴ ရဴ အၤ ကီၤ အှၲုပြှၤထူၤ ပှၴ အဲၤသီး ကိၤ, မၤနရဴ အၤ အှၲု ဒၴူသဲညၴး အၳး ယၴးနၲုၤ, အၤ ကီၤ အှၲု ပြှၤပျိး ရူ ကိၤ တိၤ ကီၤဟၴရဴ အၳးပၴး တၲၤပြှဲၤ စၲု သဲညၴးစှူ အၤ တှဲၤဒၴူသဲညၴး အၳး ယၴးနၲုၤ န အၳး ဘဲၤ ထူၤဆတှဲၤ ဖၳတၴး?
\v 9 ဖၳနၲုၤဟဴ နှဲၤ ကီၤ ဟၴဘဲၤ အၳး န ငှိခိခၴူၤ ဒၲ အၳး သဲညၴး အၤငှိလၤဆ တိၤ ယၴးနၲုၤ ဟၴရဴ အၳး စၲု သဲညၴးစှူ အၤငှိလၤဆ ဖၳတၴး? နှဲၤ ကီၤ ဟၴဘဲၤ ဖၳနၲုၤ ဟၴရဴ, အၤ သူပြဲ န နှဲၤ ဟၴဘဲၤ လှဴး ကူးဒၴး နှဲၤ ကှၴလၤသဲ ပြဲ။
\v 10 ဒၲ ဟၴၤခၳၤ ယၴးနၲုၤ, ငှိခိလၳး နၲုၤ အၤ အိၤ အဲနူၤစဴ တၤဒၲၤရဴ တၲၤစၲၤ န တၲၤစၲၤ နၲုၤ အၤငှိလၤဆ အိၤ ခိဒံၤ အၤတှဲၤ။
\v 11 မၤနရဴ ကၤယး တၲၤပြှဲၤပြှဲၤ ကီၤ ဟၴဘဲၤ ဗး ရဴ ဗး ကီၤ သဲညၴး လၳးငှိ တိၤ ဟၴရဴ, အဲၤနၲုၤ အၤ သူကူး ဟဴ န ထၴူးကှၴရှၲုၤဖၳ တၲၤပြှဲၤ ဒၲ ဗးညၴး ဟဴ, ရဴ ဗးနၲုၤ, အၤ သူကှၲုးဒံၤ ဟဴ ထၴူးကှၴရှၲုၤဖၳ တၲၤပြှဲၤ ဒၲ အဲၤညၴး ဟဴဟဴ။
\v 12 သီး ကီၤ သဲဇှံ မှလၤကိး သဲစးဆဲး ဘူၤစဲၤ ဒၴူကြး ဆၴူးဇှၳ ယၴး ဟၴနၲုၤ, နွိဖၴူ လၤဟူး ဆၴူးဇှၳ ဒၲ အၤ ကှံ မှၴၤ ဒၳၤထူၤထၳးထူၤ စွှိ ပြှဲၤဇှံအၴၤတှဲၤပျဴမှၳၤ နၲုၤတၤဟၴၤနၲုၤ။
\p
\v 13 ဖၳနၲုၤရဴ ကၤယး ဒၲ အၤ ဟၴဘဲၤစှူ ငှိခိခၴူၤ ယၴးတၲၤပြှဲၤနၲုၤ, အၤ တိးဘဲၤ ကွီး စဴမၤရူၤ န အၤ ကှံ ဒၴူ လၳး တှဲၤစှူတှဲၤဒဲၤ ဒၲ အၤ ကှံ ဟၴဆိၤပျိး ကှၤခၴူး ပှၴ ခၴူး အၳး န အၤ တှဲၤဟၴဘဲၤ တၤဟၴၤ။
\v 14 မှၴၤတၴးဟၴရဴ, ဗး ကီၤ ကွီးစဴဘဲး န ငှိခိခၴူၤ ယၴး ဟၴရဴ, ဗး သဲပျဴၤ ယၴးနၲုၤ အၤ သဲညၴး န ဗး ကွီးစဴဘဲး စဴမၤရူၤ တၤဒၲၤရဴ ဗး တၤနှၴၤပျိး နှီဒၴူ အၤငှိလၤဆ တိၤ။
\v 15 ကီၤ ဟၴဖၳနၲုၤရဴ, ဗး ကှံဘဲၤ မှၴၤ ဖၳတၴး? ဗး ကှံ ကွီးစဴဘဲး ဖၳ သဲစးဆဲး ဘူၤစဲၤ ဇှၳးကျူဇှၳးကျိး ဗး သဲပျဴၤ နၲုၤ ပြဲ, ထၲုးတိၤ ဗး ကှံ ကွီးစဴဘဲး ဒံၤ န ငှိ ဒၲ အၳး သဲညၴး ကှၲုး ဗး နၲုၤတၤဟၴၤ ပြဲ။ ဘီ ဗး အီၤရိး အၤခဲးနၲုၤ, ဗး ကှံ အီၤရိး ဖၳ သဲစးဆဲး ဘူၤစဲၤ ဇှၳးကျူဇှၳးကျိး ဗး သဲပျဴၤ နၲုၤ ပြဲ, ထၲုးတိၤ ဗး ကှံ အီၤရိးဒံၤ န ငှိ ဒၲ အၳး သဲညၴး ကှၲုး ဗး နၲုၤတၤဟၴၤ ပြဲ။
\v 16 ဟၴကှၲုရၴ, နှဲၤ ကီၤ ဟၴဘွီဟၴတၤရၴူး ထၳၤသဲထူၤ တံပြဲ စဴမၤရူၤ န ငှိခိခၴူၤ ယၴး ကီၤဟၴရဴ, ကၤယး ဒၲ အၤ ဟူးစဴဘဲး ကှၲုး နှဲၤ ယၴးတၤဟၴၤ အၤကျဲး တၲၤပြှဲၤပြှဲၤ ယိး သဲညၴး ကှၲုး နှဲၤငှိ တိၤ အၤခၳၤအၤခၴူး, အၤ ကြွိး ဟၴဘွီဟၴတၤရၴူးထူၤ စှူ ကှၲုး နှဲၤ စဴမၤရူၤ တိၤ။
\v 17 နှဲၤ တှဲၤကွီးစဴဘဲး ထၳၤသဲထူၤ စဴမၤရူၤ ယၴးနၲုၤ, အၤရူလး စဴ ဟဴ တၤဒၲၤရဴ အၤ ထွှိးဘွီထွှိးတၤရၴူး ဒၲ အၳးညၴး တၲၤစၲၤ꤮ တိၤ။
\p
\v 18 တှဲၤဟၴဘဲၤ ငှိခိခၴူၤ ယၴးတၤဟၴၤနၲုၤ, ဗး ယိး ဟၴဘဲၤစှူ လၲကျဴး န သီး အၤခၳၤအၤခၴူး ဗး ဟၴဘွီဟၴတၤရၴူး စဴမၤရူၤ။
\v 19 မၤနရဴ ဒၲ ပြှဲၤဇှံအၴၤတှဲၤပျဴမှၳၤ အၤကၳးနၲုၤ, ဗး ဟၴဘဲၤ န ငှိခိခၴူၤ ယၴးတၤဟၴၤ တိၤ။ မှၴၤတၴးဟၴရဴ, ဖံၤ꤮ န ဗး ဟၴဘဲၤ အၳး န ငှိခိခၴူၤ ယၴး အၤမံး တၲၤသဴ နၲုၤ, ဗး အီၤသိူ ပြဲ အၳး န ငှိ ဒၲ အၳး သဲညၴးစှူ ယၴး ညှးမံး ပြဲ နၲုၤ အၤရူကျဴး ပး စဴ ဒၲ ဗးညၴး စဴ။
\p
\v 20 ဗး ခိးဘဴသိူ သီး, တၤနှၴၤ လၤဟူး တဲး ဖၳ ပၤစှဲဖၳ တၤဟၴၤ တၤနှၴၤ နၲုၤ တဲးမှၴ။ မၤနရဴ တံပြဲ တှဲၤမၳးမှူရီၤစှူ ယၴးတၲၤစၲၤ နၲုၤ ပြဲ ရဴ ထွှိးထူၤ သူ လၤဟူး န ပၤစှဲဖၳ အိၤသဲ ဒၲ အၤ သဲညၴး ကှၲုးအၳး တှဲၤမၳးမှူရီၤစှူ တိၤ နၲုၤတၤဟၴၤ နီ꤮။ မၤနရဴ တှဲၤ ဒၲ ဗး ရး ပှၴ သီး ယၴးတၤဟၴၤနၲုၤ, တၤနှၴၤ လၤဟူး ဖၳ ကၤယးဒၳၤပြှဲ ဟဴ တၲၤပြှဲၤ အၤ တှဲၤတၤနှၴၤ နၲုၤ။
\v 21 လီၤစးဆဲးကၳး ဟၴ န,
\q1 “ဗး ကှံ နဴးဟူး ထၴူးရှၲုၤကှၴကျဴးဖၳ တၤဟၴၤ ကှံ ဟူး ဟၴဘဲၤ ဗးကၤယး တၤဟၴၤ န ထၴူးရှၲုၤကှၴကျဴး အၤငှိ တၤဟၴၤ ပှး။ ဗး ကှံ ဟၴဘဲၤ စဴ အဲၤသီး ဖၳနၲုၤ ပှး မၤနရဴ အဲၤသီး နှီဒး ဗး ငှိ တိၤ ပှး,”\f + \fr 14:21 \ft ယၤဆူယၤ ၂၈:၁၁-၁၂\f* ဘူၤစဲၤ ဟၴ ဖၳနၲုၤ။
\p
\v 22 ဖၳနၲုၤ အၤခၳၤအၤခၴူး, ငှိခိခၴူၤ ယၴးတၤဟၴၤ နၲုၤမၤ တှဲၤမတှဲၤဒူး ဒၲ ပြှဲၤဇှံအၴၤတှဲၤဖၳ တၤဟၴၤ အၤညၴးနၲုၤ မှတိၤ။ ငှိခိခၴူၤ ယၴးတၤဟၴၤ နၲုၤမၤ အၤ ဒၴူလှၲုး န စဴမၤရူၤ ကှံရှၴ စီၤရူၤ ကၤယး ဒၲ အၤ ဇှံအၴၤညှအၴၤ ကှၲုးအၳး တိၤ နၲုၤတၤဟၴၤ အၤညၴး ပြဲ။ မၤနရဴ တှဲၤဟၴပြှိၤ စဴမၤရူၤ အၤလှးအၤငှိ တၤဟၴၤနၲုၤ အၤ ဒၴူလှၲုး န စဴမၤရူၤ သဲပျဴၤအိၤနှီ ပြှဲၤဇှံအၴၤတှဲၤဖၳ တၤဟၴၤ ပြဲ။ တှဲၤဟၴပြှိၤ အိၤနှၴၤ ယၴးနၲုၤမၤ ပြှဲၤ ဒၲ အၤ ဇှံအၴၤ ကှၲုးအၳး တိၤ တၤဟၴၤ အၤညၴးနၲုၤ မှတိၤ။
\v 23 ဟၴကှၲုရၴ, သီး ဟူး စဴဘၳၤစဴဘဲး ရှိလှဴး လၳး ရဴ သီး ကီၤ ဟၴဘဲၤ န ငှိခိခၴူၤ ယၴးတၤဟၴၤ ပွှိး꤮ တၲၤပြှဲၤ ကီၤဟၴနၲုၤ, ကၤယး ဒၲ အၤရှၲုၤ တၤဟၴၤ, မှတိၤရဴ ကၤယး ဒၲ အၤ ဇှံအၴၤကှၲုး ဟီ အၳး ခြီ တိၤ တၤဟၴၤ ကီၤ ဟူးစဴဘဲး တှၲကှၲုး သီး ဟၴရဴ အဲၤသီး ကီၤ နှီဟၲုးနဴ ကှၲုး ငှိ ယၴးတၤဟၴၤ တၲၤဖှၲု꤮ တိၤ ကီၤဟၴနၲုၤ အဲၤသီး ကှံ ဟၴ လၤဟူး သီး န ကၤယး တၤမွီး ပှး။
\v 24 မၤနရဴ, ဟၴကှၲုရၴ, ကၤယး အၤရှၲုၤ ဒၲ အၤ နှီဟၲုးနဴ ကှၲုးအၳး ငှိ ယၴးတၤဟၴၤ တၲၤဖှၲု꤮ တိၤ တၤဟၴၤ, မှတိၤရဴ ကၤယး ဒၲ အၤ ဇှံအၴၤ ကှၲုးဟီ ခြီ တိၤ တၤဟၴၤ ကီၤ ဟူးစဴဘဲး တှၲကှၲုး သီး ဟၴရဴ သီး ကီၤ ဟၴပြှိၤ စဴမၤရူၤ အၤလှးအၤငှိ ပွှိး꤮ တၲၤပြှဲၤ ဟၴနၲုၤ, အဲၤသီး ကှံ သဲညၴးလှူၤ နှီဒၴူ လၤဟူး အၤနှၴ န အဲၤသီး မၤ ပြှဲၤအိၤရၤဖၳ တၤဟၴၤ ပှး။ ဒၲ သီး ဟၴပြှိၤ ယၴး အၤခၳၤအၤခၴူးရဴ အဲၤသီး ကှံ သဲဇှံ ပှူယဲလှူၤကှၤ လၤဟူး အၤသဲပျဴၤ ပှး။
\v 25 ယၴးတၲၤဖှၲုရဴ, တှဲၤ ဒၲ အဲၤသီး သဲညၴးထွှိတိၤ ဒၲ အၤ သဲပျဴၤကၳး တၤဟၴၤနၲုၤ, အၤ ကှံ တၤနှၴၤပျိးထၴၤ ပှး, ရဴ အၤ ကှံ ဒငှံၤလှူၤ စဴဘဲးထူၤ စဴမၤရူၤ ရဴ အၤ ကှံ ဟၴ န, “စဴမၤရူၤ အၤ တၤရၴူးပြှိၤပြှူး ဆိူၤဆဴး အိၤမှကှၲုး လၤကိး န ကၤယး ယၴးတၤဟၴၤ ဟဴ,” အၤ ကှံ ဟၴ လၤဟူး ဖၳနၲုၤ ပှး။
\s1 ခၳးပဴလၳ အီၤသိူအီၤသူး အၳး န စဴဘၳၤစဴဘဲး ရှိလၳး အၤရီၤအၤကူး
\p
\v 26 ဗး ခိးဘဴသိူ သီး, ဖၳနၲုၤရဴ ဘီ သီး ဟူးစဴဘဲး ရှိလၳး အၤခဲးနၲုၤ, သီး တိး မှၴၤ ဖၳတၴး? တၤဟၴၤဟၴၤနၲုၤ အၤ ကှံ အီၤရိး ထၳၤသဲထူၤ စဴမၤရူၤ, တၤဟၴၤဟၴၤနၲုၤ အၤ ကှံ အီၤသိူအီၤသူး အၳး န စဴမၤရူၤ အၤလှးအၤငှိ, တၤဟၴၤဟၴၤနၲုၤ အၤ ကှံ ဟၴလှၲုးထၴၤ ပှၴ အၳး န စဴမၤရူၤ ဒၴူလှၲုး လၳး တၤဟၴၤ, တၤဟၴၤဟၴၤ ကှၲုးကၴၤ ရဴ အၤ ကှံ ဟၴဘဲၤ န ငှိခိခၴူၤ တၤဟၴၤ, တၤဟၴၤဟၴၤ ကၴၤ ရဴ အၤ ကှံ ဟၴပျိးထၴၤ ပှၴ အၳး ငှိခိခၴူၤ ယၴးတၤဟၴၤ အၤငှိလၤဆ။ သီး မှၴၤ လၤဟူး ဖၳယၴး မၤ အၤရူ ဗှး။ မၤနရဴ သီး မှၴၤ တှဲၤအီးတၴးတၴး꤮ ဘဲၤဘဲၤ နၲုၤ, နဴး နှီဟဲးနှီရၴၤ, နဴး ထွှိးဘွီထွှိးတၤရၴူး ပှၴ ပြှဲၤ ဒၲ အၤ နှီဟၲုး တှဲၤ တၤဟၴၤ အၤညၴး နၲုၤ။
\v 27 ကၤယး တၲၤပြှဲၤပြှဲၤ ကီၤ သဲဇှံ ဟၴဘဲၤ န ငှိခိခၴူၤ ယၴးတၤဟၴၤ ကီၤဟၴရဴ, အၤ တိး ဟၴဘဲၤ အဲလၲ န သဲနၴူး တိၤမၤန သဲသၲုး တိၤ။ မၤနရဴ အဲၤသီး တိးဘဲၤ ဟၴဘဲၤ တၲၤပြှဲၤ ထၲုး တၲၤပြှဲၤ။ ရဴ ဒၲ အဲၤသီး အၤကျဲး တၲၤပြှဲၤနၲုၤ, အၤ တိး သဲညၴးပျိး အၤငှိလၤဆ ရဴ အၤ တိးဘဲၤ ဟၴဆိၤ ကှၤခၴူး ပျိး ပှၴ ခၴူးသူ ပှၴ အၳး။
\v 28 မၤနရဴ, ကၤယး ဒၲ အၤ ဟၴဘဲၤ န ငှိခိခၴူၤ ယၴးတၤဟၴၤနၲုၤ, ပြှဲၤဟၴဆိၤထၴၤပျိး လှၲုး ပှၴ လၳး အၤငှိလၤဆ ကီၤ အိၤ တၲၤပြှဲၤ꤮ တိၤ ဟၴရဴ, နဴးအိၤသၲုၤကူး အဲၤသီး ဒၲ သီး ပြှဲၤဇှံအၴၤတှဲၤပျဴမှၳၤ အၤကၳးနၲုၤ, ရဴ နဴးကွီးစဴဘဲး ဟၲုၤ နှီဒၴူဒံၤ အဲၤ န စဴမၤရူၤ နၲုၤပြဲ။
\p
\v 29 ဖၳနၲုၤဟဴ, ကၤယး ဒၲ အၤ ဟၴပြှိၤ စဴမၤရူၤ အၤလှးအၤငှိ တၤဟၴၤနၲုၤ, အၤ တိး ဟၴပြှိၤ ပြဲ သဲနၴူး တိၤမၤန သဲသၲုး ပြဲ။ အဲၤသီး ဟၴပြှိၤ ယၴးတၤဟၴၤ နၲုၤမၤ စဴမၤရူၤ နဴးဟၴပြှိၤ မှ အဲၤသီး ဟဲး, မှတိၤ ဟဲး နၲုၤ, ကၤယး ဒၲ အၤ အိၤကူး တၤဟၴၤ တိးဘဲၤ နှီဒး ရဴ တၤနှၴၤမူ တှးတှၴၤ လၤဟူး အဲၤသီး အၤတှဲၤဟၴပြှိၤ ယၴးတၤဟၴၤ။
\v 30 မၤနရဴ, ဒၲ ကၤယး အိၤနူးနှီဒး တှဲၤ အၤကျဲး တၤဟၴၤနၲုၤ, ကၤယး တၲၤပြှဲၤပြှဲၤ ကီၤ နှီဘဲၤ ငှိ ဒၲ စဴမၤရူၤ အိၤ တၲၤမံးမံး ကီၤဟၴရဴ, ကၤယး ဒၲ အၤ ဟၴပြှိၤတှဲၤ နၲုၤတၲၤပြှဲၤ တိးဘဲၤ အိၤကှၲုကူး, ကၤယး ယၴးတၲၤပြှဲၤ ဘဲၤ ဟၴဘဲၤ ကှၲုးကၴၤ။
\v 31 ဖၳနၲုၤဟဴ, သူဖၳ အၳး ပွှိး꤮ တၲၤပြှဲၤ ကှံ နှီဘဲၤ ကှၲုး တှဲၤသဲခၳၤသဲညၴး န တှဲၤဟဲးတှဲၤရၴၤ အၤညၴးနၲုၤ, လှဴး꤮ ကၤယး ဒၲ အၤ ဟၴပြှိၤ တှဲၤ တၤဟၴၤနၲုၤ, အၤ တိးဘဲၤ ဟၴပြှိၤ တၲၤပြှဲၤ ထၲုး တၲၤပြှဲၤ။
\v 32 ကၤယး ဒၲ အၤ သဲဇှံ ဟၴပြှိၤ တှဲၤ တၤဟၴၤနၲုၤ, အၤ ဟၴပြှိၤ ဘဲၤဘဲၤ, အၤ ဟၴပြှိၤတိၤ ဘဲၤဘဲၤ, အၤ တိး ခဴးဘဲစှူ ဒၴူ လၤဟူး အၤနှၴ။
\v 33 မှၴၤတၴးဟၴရဴ, ဘီ သီး ဟူး စဴဘၳၤစဴဘဲး ရှိလၳး အၤခဲးနၲုၤ, သီး ဟၴပြှိၤ ပြှၤရံပြှၤတဲ ပြှိ လှဴး လၳး တၲၤဖှၲုတၲုး ဖၳနၲုၤ ရဴ စဴမၤရူၤ သဲပျဴၤ အိၤ တိၤ။ စဴမၤရူၤ သဲဇှံ ဒၲ သီး ကှံ ဟၴ သီး ကှံ မှၴၤ လၤဟူး န အၤကျူအၤကျိး တၲၤပြှဲၤ ထၲုး တၲၤပြှဲၤ ဖၳနၲုၤ။
\p
\v 34 ဘီ ပြှဲၤဇှံအၴၤတှဲၤ ပျဴမှၳၤဖၳ အိၤကၳအိၤကူ လၳး အၤခဲးနၲုၤ, အဲၤသီး လှၴကျိး အိၤ န ဒၲ ပြှဲၤဇှံတှဲၤ ပျဴမှၳၤ အၤကၳး ယၴးနၲုၤ, ပြှဲၤမဴၤ တၤဟၴၤ တိးဘဲၤ အိၤသၲုၤအိၤကြၴး။ အဲၤသီး တိးဘဲၤ ဟၴဘဲၤနှီ တိၤ။ မၤနရဴ ဖၳ ယၳဒၤဖၳ တှဲၤသိူတှဲၤသူၤ အိၤ နၲုၤ, အၳး တိးဘဲၤ ဒူၤဒၳၤဇှံညှ အဲၤသီး
\v 35 အဲၤသီး ကီၤ သဲဇှံ သဲညၴး တှဲၤတၲၤစၲၤစၲၤ ဟၴရဴ, အၤ ဘဲၤ ကှၤ ဆၳၤဒူး ပြဲ အၤဗှဲၤ ဒၲ ဟီၤ။ ဒၲ ပြှဲၤဇှံအၴၤတှဲၤပျဴမှၳၤ အၤကၳးနၲုၤ, ပြှဲၤမဴၤ တၲၤပြှဲၤပြှဲၤ ကီၤ ဟၴဘဲၤကှၲုး တှဲၤ ဟၴနၲုၤ အၤ ထွှိးထူၤ တှဲၤ သဲတၤရှဲး တၲၤစၲၤ။
\p
\v 36 စဴမၤရူၤ အၤလှးအၤငှိ အၤ ခးဆၴူခးရှူၤ မၤ အၤ အိၤ နူး ပြဲတံ ဒၲ သီး ကၤရီၤသၳၤ ပြှဲၤဇှံအၴၤတှဲၤပျဴမှၳၤ အၤကၳး ရဴ အၤ ဟူး နူး ပြဲ ဟဲး? မှတိၤရဴ အၤ ဟူး ပှၴ ပြဲတံ နူး ဒၲ သီး ယၴးတၤဟၴၤ အၤ အိၤ ပြဲ ဟဲး?
\v 37 ကၤယး တၲၤပြှဲၤပြှဲၤ ကှံ တၤနှၴၤ နှီဒၴူ အၤနှၴ န, ဗး မၤ ပြှဲၤ ဒၲ အၤ ဟၴပြှိၤ ပှၴ စဴမၤရူၤ အၤ တှဲၤရီၤတှဲၤကူး တၲၤပြှဲၤ, မှတိၤရဴ ဗး မၤ ကၤယး ဒၲ အၤ နှီဘဲၤ ဆၴူးဇှၳ ဒၲသၳၤဒၲသဲ တၲၤကၴူး တၲၤပြှဲၤ ကီၤဟၴရဴ ဗး ရး တှဲၤ ယၴးတၤဟၴၤနၲုၤ ဘူၤစဲၤ အၤ တှဲၤဟၴကူး ပြဲ နၲုၤ အၤ ဘဲၤ သဲညၴး ပြဲ။
\v 38 မၤနရဴ လှဴး꤮ ဗး ဟၴ လၳး ယၴးတၤဟၴၤနၲုၤ, အၤ ကီၤ ဘၴၤဇှံဘၴၤညှ တိၤ ဟၴရဴ ဘၴၤဇှံဘၴၤညှ တဲး အဲၤ တၲၤပြှဲၤ꤮ တဲးမှၴ။
\p
\v 39 မှၴၤဖၳနၲုၤရဴ, ဗး ခိးဘဴသိူ သီး, ဒူၤအီစံး လၤဟူး သီး သဲပျဴၤ န တှဲၤဟၴပြှိၤ ယၴးတၤဟၴၤ။ မၤနရဴ စၲု နဴးအိၤကှၲု တဲး ကၤယး ဒၲ အၤ ဟၴဘဲၤ န ငှိခိခၴူၤ နၲုၤတၤဟၴၤ တဲးမှၴ။
\v 40 သီး မှၴၤ အီးတၴးတၴး꤮ ဘဲၤဘဲၤ နၲုၤ, သီး တိးဘဲၤ မှၴၤ တှးတိးတှးဘဲၤ အဲၤ ရဴ တိးဘဲၤ စၲု န အၤကျူအၤကျိး။
\c 15
\s1 ခြီ သၴူး အီၤထဴၤကှၤခၴူး
\p
\v 1 ဗး ခိးဘဴသိူ သီး, ခိးညှရဴ ဗး သဲဇှံ ဒၴူ သဲနှၴထူၤဘဲၤ ခၴူးသူ သီး န တှဲၤသဲကြှံး အၤရီၤအၤကူး ဒၲ ဗး ဟၴဆိၤဒၲၤညး ပှၴ ထၲုးဟဴ သီး ရဴ သီး နှီဘဲၤ ထၲုးဟဴ ရဴ သီး ဒူၤဆိူၤဒူၤဆဴး ထူၤဟဴ သီး တှဲၤဇှံတှဲၤညှ ဒၲ အၤလှိၤ ယၴးနၲုၤ အၤရီၤအၤကူး ပြဲ။
\v 2 ယၴးနၲုၤမၤ တှဲၤသဲကြှံး အၤရီၤအၤကူး ဒၲ ဗး ဟၴဆိၤဒၲၤညး ပှၴ ထၲုးဟဴ သီး နၲုၤ ဟဴ။ သီး ကီၤ ဇှံအၴၤ ရဴ သီး ကီၤ ပှံကျှဴၤမၤ ရူ တှဲၤသဲကြှံးမီၤလၤ အၤရီၤအၤကူး ယၴးတၲၤစၲၤ ဟၴနၲုၤမၤ, သီး နှီဘဲၤဟဴ သီး တှဲၤမှၴၤဆီးပျဲကှၤ ဟဴ။ သီး ကီၤ မှၴၤ ဖၳနၲုၤတိၤ ဟၴရဴ, သီး တှဲၤဇှံ ယၴးတၤဟၴၤ နၲုၤမၤ တှဲၤဇှံ ဒၲ အၤ မှလၤကိး မှတိၤ။
\p
\v 3 တှဲၤရီၤတှဲၤကူး ဒၲ အၤ လိၤဒၳၤလၲ အၳး ဒၲ ဗး နှီဘဲၤ ရဴ ဗး ဒၴူတှး ဒီးတံ ပှၴ သီး ယၴးနၲုၤမၤ မှဟဴ, သူဖၳ ပှဲၤ ကှံ ဆီးပျဲ န တှဲၤစီၤရူၤ ပှဲၤ တှဲၤသံ ယၴးနၲုၤရဴ, ခြီ ခူသၴူး ဟဴ အၤသဲ ဟဴ, လီၤစးဆဲးကၳး ဟၴ ဖၳနၲုၤ။
\v 4 ထၲုးတိၤ လီၤစးဆဲးကၳး ဟၴ ပှိ န, အၳး အီၤလှၲုထၲုး ခြီ ရဴ သၲုးညၴး တၲၤညၴးနၲုၤ အၤ အီၤထဴၤထွှိးပြှဲၤ ကှၤခၴူး ဒၲ တှဲၤသၴူး။
\v 5 အၤ ထွှိးပြှဲၤ ကှၤခၴူး ထၲုးရဴ အၤ အိၤလှၲုးထူၤ ပှၴ ခၳးပၴၤတၤရၳ, ထၲုးရဴ အၤ အိၤလှၲုးထူၤ ပှၴ ပြှဲၤဒၲၤညးဖၳ ဆၴူသဲနၴူး။
\v 6 ထၲုးရဴ ဒၲခၴူးနၲုၤ, အၤ အိၤလှၲုးထူၤ ပှၴ ပှိ အၤ ခိးပၤစှဲ ညှးဇှဲၤ တၲၤဖှၲုတၲုး။ ရဴ ကၤယး ဒၲ အၤ မူထၴူၤ လၳး ယၴးတၤဟၴၤနၲုၤ, တၤဟၴၤဟၴၤ မၤ အၤ သၴူးထၲုးဟဴ မၤနရဴ တၤဟၴၤဟၴၤနၲုၤ, အၤ အိၤထွှိးပြှဲၤ တှၲုပး ခိးညှခဲး ယၴးနၲုၤ အၤ အိၤ အဲကျဴး ပး စဴ န အၤ သၴူး ထၲုး နၲုၤတၤဟၴၤ စဴ။
\v 7 ထၲုးရဴ အၤ အိၤလှၲုးထူၤ ပှၴထၲုး ခၳးစၴူးမၤစၲၤ ရဴ အၤ စၲု အိၤလှၲုးထူၤ ပှၴကၴၤ လှဴး꤮ ပြှဲၤဒၲၤညးဖၳ နၲုၤတၤဟၴၤ။
\v 8 ဒၲခၴူးလၲ ရဴ အၤ အိၤလှၲုးထူၤ ပှၴ ကှၲုးကၴၤ ဗး ဒၲ အၤသူန ပၤစှဲဖၳ ဒၲ အၤ အိၤ ဘးလဲး ကှၲုးအၳး တိၤ ယၴးတၲၤပြှဲၤ။
\p
\v 9 ဒၲ ပြှဲၤဒၲၤညးဖၳ လှဴး꤮ ပျီး အၤကျဲးနၲုၤ, ဗး မၤ ကၤယး ဒၲ အၤကဴၤအၤဘဲၤ ကှၲုးအၳး ဖၳ ပြှဲၤဒၲၤညးဖၳ ဒၲ အၤရှၲုၤ နၲုၤတၤဟၴၤ တၤကီၤ꤮ တိၤ တၲၤပြှဲၤ ဟဴ, မှၴၤတၴးဟၴရဴ ဘီ ဗး ဇှံအၴၤ တူၤဟီ ယၴၤဆၳူခြီ တိၤ အၤခဲးနၲုၤ, ဗး မှၴၤစှၴူးမှၴၤစှံၤ ကၤယး ဒၲ အၤ ဇှံအၴၤ ယၴၤဆၳူခြီ တၤဟၴၤ အၤခၳၤအၤခၴူး, အၳး ကှံ အဲ ကှၲုး ဗး န ပြှဲၤဒၲၤညးဖၳ တၲၤပြှဲၤပြဲနၲုၤ꤮ အၤ ကဴၤစဴ တၤကီၤ꤮ တိၤ။
\v 10 မၤနရဴ, ဒၲ ဘူၤစဲၤ အၤဘွီအၤတၤရၴူး အၤခၳၤအၤခၴူး, ခိးညှရဴ ဗး ထွှိးထူၤဟဴ ပြှဲၤဒၲၤညးဖၳ တၲၤပြှဲၤဟဴ။ တှဲၤဘွီတှဲၤတၤရၴူး ဒၲ စဴမၤရူၤ ဒၴူတှး ဗး ယၴးနၲုၤ အၤ ကူးဒၴး တိၤ။ မှၴၤတၴးဟၴရဴ ဗး အယစံ ထဴဟဲးထဴရၴၤ မှၴၤ ကျဴး စဴ န ပြှဲၤဒၲၤညးဖၳ ဒၲ အၤရှၲုၤ တၤဟၴၤ စဴ။ ဗး မှၴၤဘဲ ဖၳယၴး နၲုၤမၤ ဗးဟဲးဗးရၴၤ နှီဒံၤ မှတိၤ။ စဴမၤရူၤ အၤဘွီအၤတၤရၴူး မှၴၤ တှၲကှၲုး န ဗး အၤခၳၤအၤခၴူး, ဗး မှၴၤဘဲ ဖၳယၴး နၲုၤပြဲ။
\v 11 ဖၳနၲုၤရဴ, ဗး ဟၴဆိၤဒၲၤညး ပှၴ သီး ယၴးတၤဟၴၤနၲုၤ ဘဲၤဘဲၤ, အဲၤသီး ဟၴဆိၤဒၲၤညး ပှၴ သီး တၤဟၴၤနၲုၤ ဘဲၤဘဲၤ, သီး ဇှံအၴၤ သူလှဴး ဟဴ လၳး ဖၳနၲုၤ ဟဴ။
\s1 ပှဲၤ အီၤထဴၤ ထွှိးပြှဲၤကှၤ ဒၲ တှဲၤသၴူး
\p
\v 12 ပှဲၤ ဟၴဆိၤဒၲၤညး ထၲုး ပှၴ ဟဴ သီး န ခြီ အီၤထဴၤထွှိးပြှဲၤ ကှၤခၴူး ဒၲ တှဲၤသၴူး တၤဒၲၤရဴ ဒၲ သီးကျဲး တၤဟၴၤဟၴၤနၲုၤ, “ကၤယး သၴူး ထၲုးဟဴ တၲၤကှၲုၤရဴ အၤ အီၤထဴၤထွှိးပြှဲၤ ကှၤခၴူးစှူ ပှး တၤခူ꤮ တိၤ,” အၤ စၲုဟၴ လၤဟူး ဖၳနၲုၤမၤ မှၴၤတၴး?
\v 13 ဖၳ သီး ဟၴနၲုၤ အၤ ကီၤ မှလၤကိး ဟၴရဴ, ခြီနၲုၤ, အၤ သၴူး အီၤထဴၤထွှိးပြှဲၤ ကှၤခၴူး တိၤ, အၤငှိလၤဆ ဟူး ဖၳနၲုၤ ဟဴနၲုး။
\v 14 ခြီ ကီၤ သၴူး အီၤထဴၤကှၤခၴူး မှလၤကိး တိၤ ကီၤဟၴရဴ, ပှဲၤ ဟၴဆိၤဒၲၤညး ပှၴ သီး ယၴးနၲုၤမၤ အၤ နှီဘွီနှီတၤရၴူး တိၤ။ သီး ဇှံအၴၤ နၲုၤ꤮ မၤ အၤ နှီဘွီနှီတၤရၴူး တိၤတိၤ။
\v 15 တံယၴးနၲုၤ မှတိၤ, သီး ဟၴ န ကၤယး သၴူးထၲုးနၲုၤ အၤ ထွှိးပြှဲၤ ကှၤခၴူး စှူပှးတိၤ ယၴးနၲုၤ အၤ ကီၤ မှလၤကိး ဟၴရဴ, အၤ တှး န သီး ဟၴ ဟဴ န စဴမၤရူၤ မှၴၤထွှိးပြှဲၤ ကှၤခၴူး ခၴူးသူ ခြီ မှတိၤ ဖၳနၲုၤ ဟဴနၲုး။ အၤ ကီၤ မှလၤကိး ဖၳနၲုၤ ဟၴရဴ, ပှဲၤ မၤ ကၤယး ဒၲ အၤ စၲု ဒၲၤညး လၤဟိးလၤဟူၤ ပှၴလှဴး ဟဴ အၳး န စဴမၤရူၤ အၤရီၤအၤကူး တၤဟၴၤ ဟဴ, မှၴၤတၴးဟၴရဴ ပှဲၤ ယိး ဟၴဆိၤဒၲၤညး ပှၴ အၳး န စဴမၤရူၤ မှၴၤထွှိးပြှဲၤ ကှၤခၴူး ခၴူးသူ ဟဴ ခြီ ဖၳနၲုၤ နၲုး꤮။ မၤနရဴ သီး ဟၴ ယၴးတၤဟၴၤ နၲုၤမၤ အၤတိး တၲၤစၲၤ꤮ တိၤ။
\v 16 ကၤယး သၴူး တၤဟၴၤ ကီၤ အီၤထဴၤထွှိးပြှဲၤ ကှၤခၴူး တိၤ ကီၤဟၴရဴ, ခြီနၲုၤ꤮ မၤ စဴမၤရူၤ မှၴၤ အီၤထဴၤထွှိးပြှဲၤ ကှၤခၴူး လၳး ဒၲ တှဲၤသၴူး မှတိၤ တိၤ။
\v 17 ခြီ ကီၤ သၴူး အီၤထဴၤကှၤခၴူး ဒၲ တှဲၤသၴူး တိၤ ကီၤဟၴရဴ, သီး ဇှံအၴၤ ခြီ နၲုၤ အၤ ကူးဒၴး လှဴး ဟဴ။ ထၲုးတိၤ တှဲၤသံ တၤဟၴၤ စဴးကျှဴၤမၤ ပးပြဲ သီး ပြဲ, အၤ ပျွိးကူး ဟီ သီး တိၤ။
\v 18 သီး ဟၴယၴး အၤ ကီၤ တိး ဟၴရဴ, ကၤယး ဒၲ အၤ ဇှံအၴၤ ခြီ ရဴ အၤ သၴူး ထၲုးဟဴ တၤဟၴၤနၲုၤ, အၤ တှၲုလှဴး ဟဴ ဒၲ တှဲၤပၴူတှဲၤကူး ဟဴ။
\v 19 ပှဲၤ ဒၲ အၤ ဇှံအၴၤ ခြီ ရဴ အၤ အိၤထွှိးပြှဲၤ ပး ခိးညှယၴး တၤဟၴၤနၲုၤ, ပှဲၤ ဇှံအၴၤ ခြီ ရဴ ပှဲၤ ကီၤ မူဆံး ပြဲတံ ယၴးတၲၤထံး အၤညၴး ပြဲ, ပှဲၤ မူဆံး ဒၲ အၤ ကှံ မှၴၤဆီးပျဲကှၤ ပှဲၤ ဆၴူ꤮ နိၤပှး တၲၤထံး အၤညၴးနၲုၤ အၤ ကီၤ အိၤတိၤ ဟၴရဴ, ဒၲ ဟၴၤခၳၤ ယၴးနၲုၤ, တိး သဲဇှဴၤလၲ န ကၤယး ဖၳ ပှဲၤ ယၴးတၤဟၴၤ နၲုၤမၤ အၤ အိၤ ပှး တိၤ ဟဴ။
\p
\v 20 မၤနရဴ, ခြီ သၴူး အီၤထဴၤကှၤခၴူး ယၴးနၲုၤမၤ အၤ မှလၤကိး စဴ။ ဒၲ အဲၤ သၴူး အီၤထဴၤကှၤခၴူး ရှၴလၲ အၳး ဒၲ တှဲၤသၴူး အၤခၳၤအၤခၴူး, အၤ ဒၴူလှၲုး သဲညၴး တှးတှၴၤ ပှၴ စဴ ဟဴ ပှဲၤ န ကၤယး ဒၲ အၤ သၴူး တၤလွိ ထၲုးဟဴ တၤဟၴၤနၲုၤ, အၤ ကှံ အီၤထဴၤထွှိးပြှဲၤ ကှၤခၴူး လှဴးခၴူး ဒၲ တှဲၤသၴူး ပှး။
\v 21 ဒၲ ကၤယး တၲၤပြှဲၤပြှဲၤ မှဟဴ ပှဲၤ ဖဲးအၤဒၤ မှၴၤတှဲၤသံ အၤခၳၤအၤခၴူးရဴ, ပြှဲၤလှၳၤ ဟၴၤခၳၤဖၳ ပွှိး꤮ တၲၤပြှဲၤ ဘဲၤ သၴူး လှဴး။ ဖၳနၲုၤဟဴ, ဒၲ ကၤယး တၲၤပြှဲၤပြှဲၤ မှဟဴ ယၴၤဆၳူ ယၴး မှၴၤ တှဲၤ အၤခၳၤအၤခၴူးရဴ, လှဴး꤮ ကၤယး သၴူး တၤဟၴၤ ကှံ အီၤထဴၤထွှိးပြှဲၤ ကှၤခၴူး လှဴး ခၴူးသူ ဒၲ တှဲၤသၴူး ပှး။
\v 22 ပြှဲၤလှၳၤကၤယး ပွှိး꤮ တၲၤပြှဲၤ အၤကျွီးအၤလူး တှး ကၤလှူၤ ဒီးတံ ဒၲ ပှဲၤ ဖဲးအၤဒၤ အၤ အိၤ အၤခၳၤအၤခၴူး, ကၤယး ပွှိး꤮ တၲၤပြှဲၤ ဘဲၤ သၴူး လှဴး ပြဲ။ ဖၳနၲုၤဟဴ, ကၤယး ဒၲ အၤ ထွှိး ဟဴ တၲၤစၲၤ꤮ တၲုး န ခြီ တၤဟၴၤနၲုၤ, ခြီ ကှံ မှၴၤထွှိးပြှဲၤ ကှၤခၴူး လၳး ပှး။
\v 23 မၤနရဴ တှဲၤအီၤထဴၤထွှိးပြှဲၤ ကှၤခၴူး ယၴးနၲုၤ အၤ ကှံ ထွှိးထူၤ တၲၤစၲၤ ထၲုး တၲၤစၲၤ ပှး။ ပှဲၤ ပွှိး꤮ တၲၤပြှဲၤ တိးဘဲၤ အိၤပှဴ တှၲုဒၲ မှဴညၴး တိး အီၤထဴၤ နၲုၤတၲၤညၴး ပှး။ ဘူၤစဲၤ ယၴၤဆၳူ အီၤထဴၤ ထွှိးပြှဲၤ ရှၴလၲ ပှး။ ထၲုးရဴ ဆၴူ꤮ ဘူၤစဲၤ ယၴၤဆၳူခြီ ဟူးလှူၤ ခၴူးသူ ပှး နၲုၤ အၤ ကှံ မှၴၤ အီၤထဴၤထွှိးပြှဲၤ ကှၤခၴူး ကၤယး ဒၲ အၤ ဇှံအၴၤ လၳး နၲုၤတၤဟၴၤ ပှး။
\v 24 ထၲုးပှးရဴ, ဟၴၤခၳၤ ကှံ တၤဒံၤကူး ပှး။ ဘီနၲုၤခဲး ပှး, ခြီ ကှံ မှၴၤပၴကူး လှဴး လှဴး꤮ ပြှဲၤပၲတှဲၤ တၤဟၴၤ, တှဲၤတၤရၴူးပြှိၤပြှူး တၤဟၴၤ န တှဲၤတၤရၴူးဆိူၤဆဴး နၲုၤတၤဟၴၤ ပှး။ ရဴ အၤ ကှံ ဒၴူတှးကူး ထၴူးကှၴယၴး ဒၲ ဖဲး စဴမၤရူၤ အၤ တၤခၳၤကၳး ပှး။
\v 25 မှၴၤတၴးဟၴရဴ ခြီ ဘဲၤ ပၲ တှၲု တှဲၤ ဆၴူ꤮ စဴမၤရူၤ မှၴၤပၴ လှဴးလှတၤကျီၤ ထၲုးလှဴးဟဴ ပြှဲၤ ဒၲ အၤ သဲထၴၤ ခြီ ယၴးတၤဟၴၤနၲုၤ, ရဴ အၤ ဒူၤတှး လှဴး ဟဴ အဲၤသီး ဒၲ ခြီ အၤ ခးဒှၲုၤလှဲး ဟဴ ပှး။
\v 26 တှဲၤဆိူၤတှဲၤဆဴး ဒၲ ခၴူးလၲ အၳး တၲၤစၲၤ ဒၲ စဴမၤရူၤ ကှံ ဘဲၤ မှၴၤပၴူကူး အဲၤ နၲုၤမၤ မှဟဴ တှဲၤသၴူး ယၴးနၲုၤ ဟဴ။
\v 27 “စဴမၤရူၤ ကှံ ဒူၤတှး လှဴး တှဲၤပွှိး꤮ တၲၤစၲၤ ဒၲ အၤခးဒှၲုၤလှဲး ပှး,”\f + \fr 15:27 \ft ထၳၤသဲထူၤ ၈:၆\f* လီၤစးဆဲးကၳး ဟၴဖၳနၲုၤ။ မၤနရဴ ငှိ ယၴးတၲၤမံးနၲုၤ မၤ, အၤ သဲဇှံ ဟၴ န စဴမၤရူၤ အိၤ ဒၲ ခြီ အၤ တၤရၴူးပြှိၤပြှူး ဆိူၤဆဴး အၤလှဲး ဖၳနၲုၤ မှတိၤ, မှၴၤတၴးဟၴရဴ, ပြှဲၤ ဒၲ အၤ နဴးပၲ ယၴၤဆၳူခြီ မၤ စဴမၤရူၤ ပြဲ။
\v 28 သူဖၳ စဴမၤရူၤ ကှံ ပၲ လှဴးလှတၤကျီၤ တှဲၤပွှိး꤮ တၲၤစၲၤ အၤညၴးနၲုၤ, ဆၴူ꤮ ယၴၤဆၳူခြီ ပၲ ဟဴ တှဲၤလှဴး꤮ ပျီး ပှး အၤခဲးနၲုၤ, အၤ ကှံ နှီဒး အၤ ဖဲး စဴမၤရူၤ ဒၲ အၤ နဴးပၲ လၳး ယၴးတၲၤပြှဲၤ အၤငှိ ပှး။
\p
\v 29 ဗး သဲဇှံ ဟၴ ပှၴ ပှိ သီး တၲၤစၲၤ။ ကၤယး သၴူးထၲုး တၤဟၴၤနၲုၤ အၤ ကီၤ ထွှိးပြှဲၤ ကှၤခၴူး ပှးတိၤ ဟဴ ကီၤဟၴရဴ ကၤယး တၤဟၴၤဟၴၤ စၲု ပျွိး ပှၴ တှၲု ထၴူး ဒၲ ကၤယး သၴူး တၤဟၴၤ အၤညၴး ရဴ အၤ နှီဘွီနှီတၤရၴူး ဒၲ အဲၤသီးညၴး ဖၳတၴး? ကၤယး သၴူးထၲုးဟဴ တၤဟၴၤနၲုၤ, အၤ ကီၤ ထွှိးပြှဲၤ ကှၤခၴူး စှူ ပှးတိၤ ဟဴ ကီၤဟၴရဴ, ကၤယး နၲုၤတၤဟၴၤ စၲု ပျွိး ပှၴ တှၲု အဲၤသီး ထၴူး မှၴၤတၴး?
\v 30 ပှဲၤ ကှၲုးကၴၤလၴ꤮, ကၤယး သၴူးထၲုးဟဴ တၤဟၴၤ ကီၤ အီၤထဴၤထွှိးပြှဲၤ ကှၤခၴူး ပှးတိၤ ကီၤဟၴရဴ, ပှဲၤ စၲု ခူ တှၲု တှဲၤစှၴူးတှဲၤစှံၤ ယၴးတၤဟၴၤ ပွှိး꤮ တၲၤညၴး မှၴၤတၴး?
\v 31 ဗး ခိးဘဴသိူ သီး꤮, ဗး မူထၴူၤဘဲၤ န တှဲၤသၴူး ပွှိး꤮ တၲၤညၴး စဴ။ ဒၲ သီး ဇှံအၴၤ ဘူၤစဲၤ ယၴၤဆၳူခြီ အၤခၳၤအၤခၴူး, သီး မှၴၤသဲကြှံး နူၤစဴ ဗး နၲုၤမၤ စဴမၤရူၤ သဲညၴး ပြဲ။ ထၲုးတိၤ, ဗး ခူဘဲၤ နူၤစဴ တှဲၤစှၴူးတှဲၤစှံၤ နၲုၤမၤ စဴမၤရူၤ သဲညၴး ကှၲုးဒံၤ ပြဲ။
\v 32 ဘီ ဗှီးအၴဖၴစၳၤ အၤကၳး ယၴးနၲုၤ, ဗး ခူဘဲၤ နူၤစဴ တှဲၤစှၴူးတှဲၤစှံၤ စဴ, မှၴၤတၴးဟၴရဴ ကၤယး ဒၲ အၤ သဲထၴၤသဲဟး ဗး တၤဟၴၤနၲုၤ အၤ သဲဇှံ အၴၤ ဗးဇၴူၤ နၲုၤမၤ အၤ သူစဴန တှဲၤမှီၤတှဲၤမှူ တၤဟၴၤနၲုၤ စဴ။ ဖၳနၲုၤရဴ, ဗး ကီၤ ဇှံအၴၤ န ကၤယး သၴူးထၲုး တၤဟၴၤ ကီၤ ထွှိးပြှဲၤ ကှၤခၴူး ပှးတိၤ ကီၤဟၴရဴ, ဗး စၲု ခူသဲပျဴၤထၳး, ခူစှၴူးခူစှံၤ ကၤတှဲ꤮ ယၴး မှၴၤတၴး? ကီၤ အၳး သၴူး အီၤထဴၤကှၤခၴူး ပှး တိၤ ကီၤဟၴရဴ, အၤရူလၲ မၤ ပှဲၤ ကှံ မှၴၤမှိၤမှၴၤဖွီး ပှဲၤနှၴ ရဴ ပှဲၤ ကှံ ဟၴ ကှၲုး ဖၳ အၳး ဟၴအိၤ ငှိ တၲၤမံး န,
\q1 “ပၤရိးပှး မၤ ပှဲၤ သၴူး ဟဴ ပှး ဟဲး꤮, ရဴ ပှဲၤအၴၤပှဲၤအိး ပိ꤮, မှၴၤမှိၤမှၴၤဖွီး နှီဒၴူ လၤဟူး ပှဲၤနှၴ ပိ꤮။”\f + \fr 15:32 \ft ယၤဆူယၤ ၂၂:၁၃\f* ငှိ ဒၲၤညး အိၤ ဖၳနၲုၤ။
\m
\v 33 ဇှံအၴၤ တဲး ကၤယး ဒၲ အၤ ဟၴ ဖၳနၲုၤ တၤဟၴၤ တဲးမှၴ။ ဖၳ အၳး ဟၴ န, “သီး ကီၤ ဘဴသိူ သီး ခိးဘဴသိူ ဒၲ အၤ မှၴၤ တှဲၤမၳးမှူရီၤစှူ တၤဟၴၤ ရဴ အၤ တၤနှၴၤ တှဲၤမၳးမှူရီၤစှူ တၤဟၴၤနၲုၤ, အၤ ကှံ ရဲးနှီ သီး ပှး ရဴ သီး ကှံ ထွှိးထူၤ သူကှၲုး ကၤယး မၳးမှူရီၤစှူ ဖၳ အဲၤသီး နၲုၤ ပှး။”
\v 34 တၤနှၴၤ တှးတိးတှးဘဲၤ ခၴူးသူ လၤဟူး သီး သဲပျဴၤ ရဴ ဗီးကူး ကူး သီး မှၴၤတှဲၤသံ နၲုၤ တၤဟၴၤ။ မှၴၤတၴးဟၴရဴ ဒၲ သီးကျဲး တၤဟၴၤဟၴၤနၲုၤ တှၲုခိးညှ အၤ သဲညၴး တှးတှၴၤ ကှၲုး ဟီ အၳး စဴမၤရူၤ အၤရီၤအၤကူး တိၤ။ တှဲၤအိၤထွှိးထူၤ ဖၳယၴး နၲုၤမၤ သီး တိးကဴၤ သဲတၤရှဲး နူၤစဴ။
\s1 ပှဲၤ သၴူး အီၤထဴၤကှၤခၴူး ပှး နၲုၤ ပှဲၤ နှၴကျဴယၴး အၤ ကှံ သူ ဖၳတၴး ပှး
\p
\v 35 ဟၴကှၲုရၴ, ကၤယး တၲၤပြှဲၤပြှဲၤ ကီၤ ဆၳၤဒူး န, “ကၤယး သၴူးထၲုးနၲုၤ, အၤ စၲု ထွှိးပြှဲၤ ကှၤခၴူး စှူ ဖၳတၴး? အၤ ကီၤ ထွှိးပြှဲၤ ကှၤခၴူး ဟၴရဴ, အၤနှၴကျဴ ယၴး အၤ ကှံ ထွှိးထူၤ နှၴကျဴ ဖၳတၴး တၲၤစၲၤတၴး ပှး?” အၤ ကှံ ဆၳၤဒူး ဖၳနၲုၤ ပှး။
\v 36 ကၤယး အိၤလၲ သီး꤮ သီး အီၤလှၲုတှး တှဲၤကျွီး နၲုၤ, အၤ ကီၤ ဖကြးသဴးရှၴ တိၤ ဟၴရဴ အၤ ဖဲထူၤ စှူတိၤ။
\v 37 ဘှၲုကၳးလး ပျဴၤ ဘဲၤဘဲၤ, တှဲၤကျွီး အီးတၴးတၴး꤮ ဘဲၤဘဲၤ, အၤမှဴ ဒၲ အၤ ကှံရှၴ ဖဲထူၤ ယၴး ပှး နၲုၤ အၤ ဇှဇှိၤဇှကှီ ကှံ သူန တှဲၤကျွီး အၤပျဴၤ ယၴးနၲုၤ ပှး မှတိၤ။
\v 38 တှဲၤကျွီး တၲၤစၲၤ န တၲၤစၲၤ နၲုၤ အၤ တိးဘဲၤ ပျဴၤထၴၤ မှၴၤ ဖၳတၴး နၲုၤ, စဴမၤရူၤ တၤရီၤ အိၤနှၴၤ ထၲုးလှဴးဒံၤ ဟဴ စှၳ အၤသဲပျဴၤ သဲဇှံ မှၴၤနၲုၤ ဟဴ။ တှဲၤကျွီး တၲၤစၲၤ န တၲၤစၲၤ နၲုၤ, အၤမှဴ တိးဘဲၤ မှၴၤခိဒံၤ ဖၳတၴး နၲုၤ, စဴမၤရူၤ တၤရီၤ အိၤနှၴၤ လှဴး ထၲုးဟဴ ဖၳ အၤ သဲဇှံ မှၴၤနၲုၤ ဟဴ။
\v 39 ဖၳနၲုၤဟဴ, စဴမၤရူၤ ဘူတှး သဲထွှိးပြှဲၤ တၤဟၴၤ အၤနှၴကျဴ ဖဇၴူၤ တၲၤစၲၤ န တၲၤစၲၤ နၲုၤ အၤ သူလၳး တိၤ။ ကၤယး တၤဟၴၤ အၤနှၴကျဴ ဖဇၴူၤ ဘဲၤဘဲၤ, တှဲၤဖၳတှဲၤလှၴူၤ တၤဟၴၤ အၤနှၴကျဴ ဖဇၴူၤ ဘဲၤဘဲၤ, ထၳၤ တၤဟၴၤ အၤနှၴကျဴ ဖဇၴူၤ ဘဲၤဘဲၤ, တှဲး တၤဟၴၤ အၤနှၴကျဴ ဖဇၴူၤ ဘဲၤဘဲၤ, တၲၤစၲၤ န တၲၤစၲၤ နၲုၤ အၤ ခိလၳး။
\v 40 ဖၳနၲုၤရဴ နှၴကျဴဖဇၴူၤ ဒၲ မှဴခၳၤ အၤညၴးနၲုၤ အၤ ခိဒံၤ, ဒၲ ဟၴၤခၳၤ အၤညၴးနၲုၤ အၤ ခိဒံၤ။ မှဴခၳၤ အၤနှၴကျဴ ဖဇၴူၤ အၤ တှဲၤတွှိတှဲၤရူ ယၴးနၲုၤ အၤတွှိ ခဴၤဒံၤ တၲၤမၴူး, ဟၴၤခၳၤနှၴခၳၤ အၤနှၴကျဴ ဖဇၴူၤ အၤ တှဲၤတွှိတှဲၤရူ ယၴးနၲုၤ အၤတွှိ ခဴၤဒံၤ တၲၤစၲၤ။
\v 41 တၤမှဴ အၤ တှဲၤတွှိတှဲၤရူ ဘဲၤဘဲၤ, လဲး အၤ တှဲၤတွှိတှဲၤရူ ဘဲၤဘဲၤ, ဆဲၤ အၤ တှဲၤတွှိတှဲၤရူ ဘဲၤဘဲၤ, တၲၤစၲၤ န တၲၤစၲၤ နၲုၤ, အၤတွှိ ခိဒံၤ လၳး။ ဆဲၤ တၲၤမၴး န တၲၤမၴး အၤ တှဲၤတွှိ ပြဲ နၲုၤ အၤ ခိဒံၤ လၳး။
\p
\v 42 ဖၳနၲုၤဟဴ ဆၴူ꤮ အၳး သၴူး အီၤထဴၤကှၤ ပှး တၲၤညၴးနၲုၤ, ပှဲၤနှၴကျဴ ယၴး အၤ ခိဒံၤ န ပှဲၤနှၴကျဴ ခိးညှ ယၴးနၲုၤ ပှး။ ကၤယး သၴူး တၲၤပြှဲၤ အၤနှၴကျဴ နၲုၤ အၤ ကှံ သဴးကူး ပှး တၤဒၲၤရဴ ဆၴူ꤮ အၤ သၴူးအီၤထဴၤကှၤ ပှး တၲၤညၴးနၲုၤ, အၤနှၴကျဴ ယၴးနၲုၤ အၤ သၴူးစှူ ပှးတိၤ ဟဴ, အၤ သဴးစှူ ပှးတိၤ ဟဴ။
\v 43 ဘီ ကၤယး တၲၤပြှဲၤ အိၤထွှိးပြှဲၤ ပး အၤခဲးနၲုၤ, အၤနှၴကျဴ ဖဇၴူၤယၴး အၤ ဒၴူထွှိးထူၤ လၳး တှဲၤသဲပျဴၤပၴူ န တှဲၤဟဲးစှဲရၴၤစှဲ တၤဟၴၤ ပြဲ။ မၤနရဴ ဆၴူ꤮ အၤ သၴူး အီၤထဴၤကှၤခၴူး ပှး တၲၤညၴးနၲုၤ, အၤနှၴကျဴ ဖဇၴူၤယၴး အၤ ကှံ လၲဘး န တှဲၤလီးတှဲၤတၤခဲး န တှဲၤတၤရၴူးဆိူၤဆဴး ပှး။
\v 44 ပှဲၤ ဟၴၤခၳၤနှၴခၳၤ အၤနှၴကျဴ ယၴးနၲုၤ, အၳး ကှံ အီၤလှၲု တှးကူး အဲၤ ပှး။ မၤနရဴ ဆၴူ꤮ ပှဲၤ သၴူး အီၤထဴၤကှၤခၴူး ဟဴ ပှး နၲုၤ ပှဲၤ ကှံ နှီဘဲၤ ခိဒံၤ နှၴကျဴ အၤသဲး ဒၲ အၤ ကှံ အိၤထွှိးပြှဲၤ ဘဲစှူ ဒၲ မှဴခၳၤ ရဴ အၤ ကှံ သၴူးစှူ ပှးတိၤ ယၴးနၲုၤ ပှး။
\p ဖၳ ပှဲၤ အိၤ န နှၴကျဴ ဒၲ အၤ အိၤထွှိးပြှဲၤ ဘဲစှူ ဒၲ ဟၴၤခၳၤ ယၴးနၲုၤ, ပှဲၤ ကှံ အိၤ န နှၴကျဴ ဒၲ အၤ အိၤထွှိးပြှဲၤ ဘဲစှူ ဒၲ မှဴခၳၤ နၲုၤ ပှး ပှး။
\v 45 “ပြှဲၤလှၳၤကၤယး အၤရှၴလၲ တၲၤပြှဲၤ ဒၲ အၳး အဲ လၳး န ဖဲးအၤဒၤ ယၴးနၲုၤ စဴမၤရူၤ ဒၴူ လၳး သဲထွှိးပြှဲၤ,”\f + \fr 15:45 \ft ဟၴၤခၳၤထွှိးလၳ ၂:၇\f* လီၤစးဆဲးကၳး ဟၴဖၳနၲုၤ။ မၤနရဴ ယၴၤဆၳူခြီ ဒၲ အၳး အဲ လၳး န ဖဲးအၤဒၤ ဒၲ ခၴူးလၲ ယၴးတၲၤပြှဲၤနၲုၤ, အၤ ဒၴူတှး ဒီးတံ ဟဴ ပြှဲၤလှၳၤကၤယး တၤဟၴၤ အၤ တှဲၤအိၤထွှိးပြှဲၤ အၤသဲး န သဲစးဆဲး ဘူၤစဲၤ ဟဴ။
\v 46 ပှဲၤနှၴကျဴ ဒၲ အၤ သၴူးစှူ ယၴးနၲုၤ အၤ ဟူး ရှၴကျဴး, ထၲုးရဴ ပှဲၤ သဲထွှိးပြှဲၤ အၤနှၴကျဴ ယၴးနၲုၤ အၤ ဟူးနိၤ ဒၲ ခၴူး ပြဲ။
\v 47 ပြှဲၤလှၳၤကၤယး ဖဲးအၤဒၤ အၤရှၴလၲ တၲၤပြှဲၤနၲုၤ, အၳး ဘူ လၳး န ဟၴၤမံၤ ပြဲ။ မၤနရဴ ယၴၤဆၳူခြီ ဒၲ အၳး အဲ လၳး န ဖဲးအၤဒၤ နၴူးပြှဲၤ တၲၤပြှဲၤ ယၴးတၲၤပြှဲၤနၲုၤ အၤ အိၤ စဴ ဒၲ မှဴခၳၤ ဟူးလှူၤ။
\v 48 ပြှဲၤလှၳၤကၤယး လှဴး꤮ ပျီး နၲုၤ အၤ အိၤ န အၤနှၴကျဴ ဒၲ အၤသူန ပြှဲၤလှၳၤကၤယး အၤရှၴလၲ ဒၲ အၳး ဘူတှး လၳး န ဟၴၤမံၤ နၲုၤ တၲၤပြှဲၤ ဟဴ။ မၤနရဴ ကၤယး ဒၲ အၤ ကြွိး ယၴၤဆၳူခြီ အၤခၴူး တၤဟၴၤနၲုၤ, ဆၴူ꤮ မှဴခၳၤ ပှး, အၤနှၴကျဴ ကှံ သူန ကၤယး အိၤ ဒၲ မှဴခၳၤ ဟူးလှူၤ နၲုၤတၲၤပြှဲၤ ပှး။
\v 49 ပှဲၤ ပွှိး꤮ တၲၤပြှဲၤ ပှဲၤ အိၤ န ပှဲၤနှၴကျဴ ဒၲ အၤသူန ဖဲးအၤဒၤ အၤနှၴကျဴ နၲုၤ။ မၤနရဴ ဒၲ ခၴူး ပှး ပှဲၤနှၴကျဴ ယၴးနၲုၤ အၤ ကှံ သူန ခြီ ဒၲ အၤ ဟူးလှူၤ ဒၲ မှဴခၳၤ ယၴးနၲုၤ တၲၤပြှဲၤ အၤနှၴကျဴ ပှး။
\p
\v 50 ခိးဘဴသိူ သီး꤮, ခိးညှယၴး ဗး သဲဇှံ ဟၴ ပှၴ သီး န ပှဲၤနှၴကျဴ ဖဇၴူၤ ဒၲ အၤ အိၤ န သွီၤ န ထၴူး ယၴးနၲုၤ အၤ စၲုနှၲုး အိၤထွှိးပြှဲၤစှူ ဒၲ စဴမၤရူၤ အၤထၴူးအၤကှၴကၳး တိၤ။ မှၴၤတၴးဟၴရဴ ပှဲၤနှၴကျဴ ဒၲ အၤသဴးအၤပၴူကူး စှူ တၤစှၳပြှဲၤ ယၴးနၲုၤ, အၤ အိၤထွှိးပြှဲၤ ခူးညှၴးဘဲ တၤစှၳပြှဲၤ တိၤ။
\v 51 ခိးညှယၴး ဗး သဲဇှံ ဟၴ ပှၴ သီး တှဲၤ ဒၲ အၳး သဲညၴး ဟီတိၤ နၲုၤတၤဟၴၤ။ ပှဲၤ ကှံ သၴူး လှဴး ပွှိး꤮ တၲၤပြှဲၤ ပှးနၲုၤ မှတိၤ။ မၤနရဴ ပှဲၤနှၴကျဴ ယၴးနၲုၤ အၤ ကှံ ထၳၤလှူၤ တၤပျၴၤကူး လှဴး ပွှိး꤮ တၲၤပြှဲၤ ပှး။
\v 52 ဆၴူ꤮ အၤ ထွှိးထူၤ ဟဴ ပှးနၲုၤ, အၤပြူး နူၤစဴ ပှး, အၤ ကှံ ပြူးကျဴး ပး စဴ န ပှဲၤ ဘဴၤကျဲ ပှဲၤမဲၤသဲၤ နၲုၤ ပှး စဴ။ မှဴညၴးဒၲခၴူး တၤဒံၤဟဴ ပှး တၲၤညၴးနၲုၤ, ပှဲၤ ကှံ နှီဟၲုး ကွှိၤ ပြှၤထူၤ ပှး။ ဘီ ကွှိၤ ပြှၤထူၤ အၤခဲးနၲုၤ, သူဖၳ ကၤယး ဒၲ အၤ သၴူး တၤဟၴၤ ကှံ ထွှိးပြှဲၤ ကှၤခၴူး လၤဟူး တၤစှၳပြှဲၤ ပှး အၤညၴးနၲုၤရဴ, အဲၤသီး အီၤထဴၤကှၤ ဒၲ တှဲၤသၴူး ပှး။ မၤနရဴ ကၤယး ဒၲ အၤ အိၤထွှိးပြှဲၤ တှၲုပး ဘီနၲုၤတၲၤညၴး ပှး တၤဟၴၤနၲုၤ, အၤနှၴကျဴ တၤဟၴၤ ကှံ ထၳၤလှူၤ တၤပျၴၤ ကှၤလှဴး ပှး။
\v 53 ပှဲၤနှၴကျဴ ဒၲ အၤ သဴးပၴူစှူ ယၴးနၲုၤ, အၤ ဘဲၤ ထၳၤလှူၤ တၤပျၴၤကူး န နှၴကျဴ ဒၲ အၤ သဴးပၴူစှူတိၤ ယၴးနၲုၤ ပှး။ ပှဲၤနှၴကျဴ ဒၲ အၤ သၴူးစှူ ယၴးနၲုၤ, အၤ ဘဲၤ ထၳၤလှူၤ တၤပျၴၤကူး န နှၴကျဴ ဒၲ အၤ သၴူးစှူတိၤ ယၴးနၲုၤ ပှး။
\v 54 ဆၴူ꤮ ပှဲၤနှၴကျဴ ထၳၤလှူၤ တၤပျၴၤကူး ဟဴ န နှၴကျဴ ဒၲ အၤ သၴူးစှူတိၤ ယၴး ပှး အၤခဲးနၲုၤ, အၤ ကှံ လၲထူၤဘးထူၤ သူန လီၤစးဆဲးကၳး ဟၴ န, “တှဲၤသၴူး လၤစှၳကူး ဟဴ, အၳး မှၴၤပၴ ပျံလး ဟဴ လၳး ဟဴ။”\f + \fr 15:54 \ft ယၤဆူယၤ ၂၅:၈\f*
\q1
\v 55 “ကၲ꤮ တှဲၤသၴူး, နှဲၤ မှၴၤပၴစှူ ပှး အၳး တိၤ။ နှဲၤ တၤကှၲုၤတၤဘဲး အၤဆိူၤအၤဆဴး ဒၲ အၤ ကှံ မှၴၤပှူမှၴၤဆဲး အၳး တၤဟၴၤနၲုၤ အၤ အိၤတိး ဘီတၴး?”\f + \fr 15:55 \ft ဟိၤဇဲယၲၤ ၁၃:၁၄\f*
\m
\v 56 တှဲၤသၴူး အၤ တၤရၴူးဆိူၤဆဴး ဒၲ အၤ ကှံ မှၴၤပှူမှၴၤဆဲး အၳး နၲုၤမၤ အၤ နှီဘဲၤ ဒၲ တှဲၤသံတှဲၤအိၤရၤ အၤလှိၤ ရဴ တှဲၤသံတှဲၤအိၤရၤ အၤ တၤရၴူးဆိူၤဆဴး ယၴးနၲုၤမၤ အၤ နှီဘဲၤ ဒၲ တှဲၤသိူတှဲၤသူၤ အၤလှိၤ ပြဲ။
\v 57 မၤနရဴ ပှဲၤ ဟၴဘွီဟၴတၤရၴူး စဴမၤရူၤ ကၤနှိ꤮ တိၤ, ဒၲ ဘူၤစဲၤ ယၴၤဆၳူခြီ မှၴၤပၴ ထၲုးဟဴ တှဲၤ ဒၲ ပှဲၤညၴး အၤခၳၤအၤခၴူး, စဴမၤရူၤ ဒၴူ ဟဴ ပှဲၤ တှဲၤမှၴၤပၴ တှဲၤသံ အၤ တၤရၴူးဆိူၤဆဴး န တှဲၤသၴူး အၤ တၤရၴူးဆိူၤဆဴး ယၴးတၤဟၴၤ ဟဴ။
\p
\v 58 ဖၳနၲုၤရဴ, ဗး ခိးဘဴသိူ သီး, ခိးညှရဴ အီၤထဴၤ တၤနူးရူ လၤဟူး ရဴ အိၤကျှဴၤဆဴမၤ လၤဟူး ဒၲ သီး တှဲၤဇှံ အၤကၳးနၲုၤ နီ꤮။ မှၴၤ ဆိူၤဆိူၤ လၤဟူး စဴမၤရူၤ အၤတှဲၤမှၴၤ ပွှိး꤮ တၲၤဖှၲု နီ꤮, မှၴၤတၴးဟၴရဴ သီး မှၴၤ ဘူၤစဲၤ အၤတှဲၤမှၴၤ နၲုၤ အၤ ကူးဒၴး ဒၲ သီးညၴး တိၤ။
\c 16
\s1 အီၤထၲုၤ တှဲၤမှၴၤလၳးမှၴၤတူး ဒၲ စဴမၤရူၤ အၤကၤယး တၤဟၴၤ အၤညၴး
\p
\v 1 ခိးညှယၴး, ဗး သဲဇှံ ဟၴ သီး န သီး အီၤထၲုၤပျဴ ရံး တှဲၤမှၴၤလၳး ဒၲ သီး ကှံ မှၴၤစွှိ န ပြှဲၤဇှံအၴၤတှဲၤဖၳ ဒၲ အၤ ဆိးရှူၤဆိးဖ ရဴ အၤ အိၤ ဒၲ ယၳဒၤကှၴကၳး နၲုၤတၤဟၴၤ အၤရီၤအၤကူး။ ဗး သဲဇှံ ဟၴ သီး န ကြွိးမှၴၤကှၲုး ဖၳ ဗး ဟၴကူး ကၤလၤတီ ပြှဲၤဇှံအၴၤတှဲၤ ပျဴမှၳၤဖၳ နၲုၤတၤဟၴၤ ဘဲၤမှၴၤ နၲုၤ။
\v 2 ပွှိး꤮ ဖှၲုဖှၲု ဘီ မှဴညၴးဒှၲုၤ\f + \fr 16:2 \ft ယၳဒၤဖၳ အၤ မှဴညၴးဒှၲုၤ မၤ မှဴကၤတှဴၤ။ ဘူၤစဲၤ သၴူးအီၤထဴၤကှၤ အၤမှဴညၴး မၤ မှဴကၤတှဴၤ ထၲုး နၲုၤတၲၤညၴး\f* ဘဲၤ ဟဴ နၲုၤ, သီး တၲၤပြှဲၤ န တၲၤပြှဲၤ တိး ဒူၤ အိၤပျဴကူးခိ သီး ရံး နှၲုး တၲၤကျဲ န တၲၤကျဲ အၤကၳး နၲုၤ။ သီး ကီၤ ဒူၤအိၤပျဴ တှၲ လှဴး လၳး ဖၳနၲုၤ ဟၴရဴ ဆၴူ꤮ ဗး ဟူးတှၲုဟဴ အၤခဲးပှးနၲုၤ, သီး လိၤစၲု လှံၤ အီၤထၲုၤပျဴ ပှးတိၤ ဟဴ။
\v 3 ဆၴူ꤮ ဗး ဟူးတှၲု ပှး နၲုၤ, သီး တိးကဴၤ နွိထူၤ ကၤယး တၤဟၴၤ ဒၲ အၤ ကှံ ဘဲၤ စၲုသၳး ပှၴ အၳး ရံး ဒၲ ဗှီးယၤရၳဆူၤလၴၤ ပှး။ ရဴ သူဖၳ ကၤယး ဒၲ အၤ ကှံ ဖၴူဆံၤ ရံးယၴး ပှး တၤဟၴၤ ကှံ သဲညၴး န အၳး ဒၴူ ရံး ယၴးနၲုၤ န တှဲၤရီၤတှဲၤကူး အီးတၴး အၤညၴးနၲုၤ, ဗး ကှံ ရးစၲုနှီ ပှၴ ပြှဲၤဖၴူဆံၤ ရံး နၲုၤတၤဟၴၤ လီၤ တၲၤဘၤ ပှး, ရဴ ဗး နဴးဖၴူစၲုနှီ န အဲၤသီး ပှး။
\v 4 ဘီနၲုၤခဲး ပှး, ဗး လိၤ တိး စၲု တှၲကှၲုးန အဲၤသီး ပှး ကီၤဟၴရဴ အဲၤသီး ကှံ စၲုရှိကှၲုး န ဗး ပှးမၤ အၤနှီ ပြဲပြဲ။
\s1 ခၳးပဴလၳ အၤ တှဲၤတၤဇၴူၤအိၤနှၴၤ
\p
\v 5 ဗး လိၤ စၲုနှၲုးရှၴ ဒၲ မဲၤစီၤဒိနီၤယၤကှၴ အၤခၳၤအၤခၴူး, ဆၴူ꤮ ဗး စၲုနှၲုး ထၲုးဟဴ ဒၲ မဲၤစီၤဒိနီၤယၤကှၴ ပှး နၲုၤ, ဗး ကှံ ဟူး ဒီးတံ ဒၲ သီး အိၤ ပှး။
\v 6 ဗး ကှံ ဟူး အိၤလၴး ညှၴး ကှၲုး သီး တၤကီၤ ပှး ကိးလၴၤ။ တၤရူ꤮ မၤ ဗး အိၤပျံ တၤလွိ ကှၲုး သီး န ကှၴရှိခဲး ယၴး ပှး ကိးလၴၤ။ ထၲုးပှးရဴ, ဗး ကှံ စၲု ပျၴၤဟူး ပှိ ကျူ ပှး။ ရဴ ဗး ကှံ စၲု ပျၴၤဟူး ပှိ ကျူ ဘီတၴး꤮ တၲၤဖိၤ ပှးနၲုၤ ဘဲၤဘဲၤ, ဗး မူဆံး န သီး ကှံ မှၴၤစွှိဘဲ ဗး ပြဲ။
\v 7 ဟူး အိၤလၴး ပြဲ တၤပျှၲၤဖၳ ရဴ ဗး သဲဇှံ ဟူး အိၤလၴး တိၤ။ ဘူၤစဲၤ ကီၤ သဲပျဴၤအိၤ ဟၴရဴ, ဗး သဲဇှံ ဟူး အိၤလၴး ညှၴး ကှၲုး သီး တၤကီၤ။
\v 8 ဗး ကှံ စၲု အိၤ ဘီ ဗှီးအၴဖၴစၳၤ အၤကၳး နၲုၤ ပှး ရဴ ဗး ကှံ အိၤ တှၲုဒၲ ပွဲၤ ဒၲ အၳး အဲ န ပၴၤတၴၤခဴစၤတၲၤ ထၲုး နၲုၤ ပှး။
\v 9 ကၤယး ဒၲ အၤ သဲထၴၤသဲဟး ဗး တၤဟၴၤနၲုၤ အၤ အိၤ အဲနူၤစဴ တၤဒၲၤရဴ ဗး စၲု အိၤ ဘီ ဗှီးအၴဖၴစၳၤ အၤကၳး ယၴးနၲုၤ အၤ ငှၳၤဒၳၤပြှီၤဒၳၤ နူၤစဴ ဒၲ ဗးညၴး စဴ, မှၴၤတၴးဟၴရဴ ကၤယး ဒၲ အၤ သဲဇှံ နှီဟၲုး စဴမၤရူၤ အၤလှးအၤငှိ တၤဟၴၤနၲုၤ အၤ အိၤ အဲ နူၤပးစဴ။
\p
\v 10 ဆၴူ꤮ ခၳးတီၤမၤသၴၤ ဟူး တှၲကှၲုး သီး ပှး အၤခဲးနၲုၤ, မူခွဲၤ ရူ အဲၤ နီ꤮, မှၴၤတၴးဟၴရဴ အဲၤ မၤ ဘူၤစဲၤ အၤ ပြှဲၤမှၴၤတှဲၤဖၳ တၲၤပြှဲၤ ဒၲ အၤ သူကှၲုးဒံၤ န ဗး ယၴးနၲုၤ ဟဴ။
\v 11 သီး ဘဲၤ တၤနှၴၤ ပၤတီနှီ လၳး တၲၤပြှဲၤ꤮ တိၤ။ သူဖၳ အၤ ကှံ ကှၤတှၲုဘဲ ခၴူး ဒၲ ဗး အိၤ, ထၲုးတိၤ သူဖၳ အၤ ကှံ စၲု ပျၴၤဟူး မှိၤမှိၤ ရူရူ ပှိ ကျူ ဒၲ ညၴး တၲၤကၴူး အၤညၴးနၲုၤ, သီး ဘဲၤ မှၴၤစွှိ လၳး, မှၴၤတၴးဟၴရဴ ဗး အိၤပှဴမူဆံး အဲၤ န အၤခိး ပှၲုဗှူ ခြီဖၳ ဒၲ အၤရှၲုၤ တၤဟၴၤ ကှံ ကှၤတှၲု ရှိလှဴး လၳး ဒၲ ဗး အိၤ။
\p
\v 12 ခၳးအၤပဴလိၤ မၤ ပှဲၤ ပှၲုဗှူ ခြီဖၳ တၲၤပြှဲၤ။ အဲၤ ကှၲုးကၴၤ ရဴ ဗး နဴးဆိူၤ နူၤစဴ လၳး ဒၲ အၤ ကှံ စၲုအိၤလၴး ကှၲုး သီး ရဴ အၤ ကှံ ကြွိးစၲုကှၲုး န ပှဲၤ ပှၲုဗှူ ခြီဖၳ ဒၲ အၤ စၲုအိၤလၴး ကှၲုး သီး နၲုၤတၤဟၴၤ တၤဒၲၤရဴ အၤ ဟၴ န ခိးညှရဴ အၤ သဲဇှံ စၲုအိၤလၴး ဟီ တိၤ, ဆၴူ꤮ အၤဆၲုခဲး အိၤ ပှး ရဴ အၤ စၲုအိၤလၴး ကှၲုး နိၤ သီး ပှး အၤ ဟၴ ဖၳနၲုၤ။
\s1 တှဲၤဟၴဘဲၤ ဒၲခၴူးလၲ တၤဟၴၤ
\p
\v 13 ဗး ပှၲုဗှူ သီး꤮, အိၤသးကျူး လၤဟူး သီးနှၴ ပွှိး꤮ တၲၤဖှၲု နီ꤮, အီၤထဴၤ တၤနူးမၤ လၤဟူး ဒၲ သီး တှဲၤဇှံအၴၤ ခြီ ယၴး အၤကၳးနၲုၤ နီ꤮, ဒူၤ ခံးဟး ကှၲုး လၤဟူး သီး သဲပျဴၤ နီ꤮, ဒူၤဆိူၤဒူၤဆဴး လၤဟူး သီး သဲပျဴၤ ဒၲ တှဲၤဇှံ အၤကၳးနၲုၤ နီ꤮။
\v 14 သီး မှၴၤ တှဲၤအီးတၴးတၴး꤮ ဘဲၤဘဲၤ, မှိၤနှီ အၳး ရဴ မှၴၤ လၤဟူး နီ꤮။
\p
\v 15 ခၳးစၤတီဗၤနစၲၤ န အၤ ဟီၤဖၳဖူးဖၳ အၤရီၤအၤကူး နၲုၤမၤ သီး သဲညၴး လှဴးဒံၤ ဟဴ။ ဒၲ အၤခၴၤယၤကှၴကၳး နၲုၤမၤ, ပြှဲၤ ဒၲ အၤ ဇှံအၴၤညှအၴၤ ကှၤ ရှၴလၲ အၳး ခြီ မၤ အဲၤသီး နၲုၤတၤဟၴၤ ဟဴ။ ရဴ အဲၤသီး မှၴၤစွှိ စဴမၤရူၤ အၤကၤယး နၲုၤတၤဟၴၤ ပွှိး꤮ တၲၤဖှၲု စဴ။
\v 16 ဗး ပှၲုဗှူ သီး꤮, ဗး ကွီးသဲဇှဴၤ သီး꤮, ကၤယး ဒၲ အၤ ထွှိး ခၳၤကျဴခၳၤကျူး သူန ခၳးစၤတီဗၤနစၲၤ န အၤခိး ပြှဲၤမှၴၤတှၲ လၳး တှဲၤ တၤဟၴၤ ဟၴ သီး ရဴ နှီဒး လၤဟူး အဲၤသီး နၲုၤတၤဟၴၤ အၤငှိ နီ꤮။
\v 17 သီးခိး ဒဴးကၳးဖၳ ခၳးစၤတီဗၤနစၲၤ, ခၳးဗိၤတၳၤနၤတၳၤ န ခၳးအၤခၤယကၳ တၤဟၴၤ ဟူးတှၲု ရဴ ဗး သဲကြှံး နူၤစဴ။ သီး အိၤ ဇၴူၤ ရဴ သီး ဟူး မူထၴူၤဘဲ ဗး တိၤ တၤဒၲၤရဴ ခိးညှယၴး အဲၤသီး ဟူး မူထၴူၤ ဟၴမှိၤဟၴရူဘဲ ဗး အၤခၳၤအၤခၴူး, အၤ သူဟဴ န သီး ဟူး မူထၴူၤဆံၤ ဟၴမှိၤဟၴရူ ဗး ဟဴ။
\v 18 ဖၳ အဲၤသီး မှၴၤ သဲကြှံးသဲလှဴး သီး နၲုၤ, အဲၤသီး မှၴၤ သဲကြှံးသဲလှဴး နူၤစဴ ဗး။ ရဴ ဒူၤဒၳၤဇှံညှ လၤဟူး ကၤယး ဖၳနၲုၤ တၤဟၴၤ နီ꤮။
\p
\v 19 ပြှဲၤဇှံအၴၤတှဲၤ ပျဴမှၳၤဖၳ ဒၲ အၤ အိၤ ဒၲ အၤဆူကှၴကၳး ယၴးတၤဟၴၤ သၳးဟူး ပှၴ သီး အၤတှဲၤဟၴမှိၤဟၴရူ တၤဟၴၤ။ ဖဲးအၤကၳလ န အၤမၴး မှၲုဖြီၤစီလၤ န ပြှဲၤဇှံအၴၤတှဲၤ ပျဴမှၳၤဖၳ ဒၲ အၤ ဟူးစဴဘဲး ဒၲ လၳးဟီၤ တၤဟၴၤ သၳးဟူး ပှၴကှၲုး သီး အဲၤသီး အၤတှဲၤ ဟၴမှိၤဟၴရူ ဒၲ ခြီ အၤကၳး။
\v 20 ပှဲၤ ပှၲုဗှူ ခြီဖၳ ဒၲ အၤ အိၤ ဘီယၴး လှဴး꤮ ပျီး တၤဟၴၤနၲုၤ ဘဲၤဘဲၤ, အၤ သၳးဟူး ပှၴကှၲုး သီး အၤတှဲၤ ဟၴမှိၤဟၴရူ တၤဟၴၤ။ သီး အိၤ လၤဟူး ဘီနၲုၤ တၤဟၴၤ ဘဲၤဘဲၤ, ဟၴမှိၤဟၴရူ နှီဒၴူ လၳး တၲၤပြှဲၤ န တၲၤပြှဲၤ ရဴ ဒၴူလှၲုး လၤဟူး သီး တှဲၤမှိၤနှီ လၳး တၲၤပြှဲၤ န တၲၤပြှဲၤ နၲုၤ နီ꤮။
\p
\v 21 ဗး မှဟဴ ခၳးပဴလၳယၴး, ဗး ရးစၲု ပှၴ သီး လီၤတၲၤကျိး န ဗးနှၴ နှီဒံၤ စဴ။ ဗး ရးစၲု ပှၴ သီး ရဴ ဗး ဟၴ ဖၳယၴး, “ဟၴမှိၤဟၴရူ သီး ပွှိး꤮ တၲၤပြှဲၤ,” ဗး ရး ဖၳနၲုၤ။
\p
\v 22 အၳးပၴးပၴး꤮ ဘဲၤဘဲၤ, ဒၲ အၤ မှိၤနှီ ဘူၤစဲၤ တိၤ နၲုၤ, တှဲၤအီၤဆဴးဟး ကှံ ဘဲၤဒံၤ လၳး နီ꤮။ “မၤရၤနသၤ” ကၲ꤮ ပှဲၤ ဘူၤစဲၤ꤮! ဟူးမဴး နီ꤮။
\p
\v 23 ဘူၤစဲၤ ယၴၤဆၳူ အၤဘွီအၤတၤရၴူး ကှံ အိၤ ကှၲုးဒံၤ န သီး နီ꤮။
\p
\v 24 လှဴး꤮ ကၤယး ဒၲ အၤ ဇှံအၴၤ ခြီ ရဴ အၤ ထွှိးဟဴ တၲၤစၲၤ꤮ တၲုး န လၳး တၤဟၴၤနၲုၤ, ဗး တှဲၤမှိၤ ကှံ အိၤကှၲုးဒံၤ န အဲၤသီး နီ꤮။
